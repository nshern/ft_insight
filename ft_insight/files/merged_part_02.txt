

32. møde

Tirsdag den 14. marts 2023 kl. 13.00

Dagsorden

1) 3. behandling af lovforslag nr. L 14:

Forslag til lov om ændring af lov om en aktiv beskæftigelsesindsats, lov om sygedagpenge og forskellige andre love. (Mere målrettede tilbud, udvidet mulighed for samtaler over video eller telefon, forenkling af opfølgning ved skærpet tilsyn m.v.).

Af beskæftigelsesministeren (Ane Halsboe-Jørgensen).

(Fremsættelse 25.01.2023. 1. behandling 02.02.2023. Betænkning 21.02.2023. 2. behandling 02.03.2023).

2) 3. behandling af lovforslag nr. L 19:

Forslag til lov om dansk normaltid.

Af transportministeren (Thomas Danielsen).

(Fremsættelse 25.01.2023. 1. behandling 31.01.2023. Betænkning 21.02.2023. 2. behandling 02.03.2023).

3) 1. behandling af beslutningsforslag nr. B 19:

Forslag til folketingsbeslutning om en reform af folketingsmedlemmers og ministres vederlags- og pensionsvilkår.

Af Jacob Mark (SF) og Karsten Hønge (SF).

(Fremsættelse 17.01.2023).

4) Forhandling om redegørelse nr. R 5:

Udenrigsministerens redegørelse om samarbejdet i Arktis.

(Anmeldelse 08.02.2023. Redegørelse givet 08.02.2023. Meddelelse om forhandling 08.02.2023).

5) Forhandling om redegørelse nr. R 6:

Udenrigsministerens redegørelse om udviklingen i EU-samarbejdet.

(Anmeldelse 08.02.2023. Redegørelse givet 08.02.2023. Meddelelse om forhandling 08.02.2023).

6) 1. behandling af lovforslag nr. L 53:

Forslag til lov om ændring af tinglysningsafgiftsloven og ejendomsvurderingsloven. (Indførelse af godtgørelse af tinglysningsafgift for pant tinglyst til sikkerhed for lån til udskiftning af olie- eller gasfyr med en anden opvarmningskilde, fremrykket kategorisering af visse ejendomme m.v.).

Af skatteministeren (Jeppe Bruus).

(Fremsættelse 01.03.2023).

Kl. 13:00

Meddelelser fra formanden

Formanden (Søren Gade):

Mødet er åbnet.

Medlem af Folketinget Lars Boje Mathiesen er den 9. marts 2023 udtrådt af Nye Borgerliges folketingsgruppe og står fra den 10. marts 2023 uden for grupperne (UFG).

Venstres folketingsgruppe har meddelt mig, at medlem af Folketinget Jan E. Jørgensen indtræder som medlem af Skatterådet for den resterende del af indeværende funktionsperiode i stedet for medlem af Folketinget Hans Andersen.

Den pågældende er herefter valgt.

Venstres folketingsgruppe har meddelt mig, at medlem af Folketinget Hans Andersen indtrådte som medlem af Landsskatteretten pr. 3. marts 2023 og for den resterende del af indeværende funktionsperiode i stedet for medlem af Folketinget Torsten Schack Pedersen.

Den pågældende er herefter valgt.

Fra statsministeren har jeg modtaget brev om,

at det efter statsministerens indstilling ved kongelig resolution af 9. marts 2023 blev besluttet, at udnævne regionsrådsformand Stephanie Lose til minister uden portefølje med henblik på ledelsen af de under Økonomiministeriet hørende forretninger.

Meddelelsen vil fremgå af www.folketingstidende.dk (jf. nedenfor).

[»Folketingets formand

Efter min indstilling er det ved kongelig resolution af 9. marts 2023 besluttet

at udnævne regionsrådsformand Stephanie Lose til minister uden portefølje med henblik på ledelsen af de under Økonomiministeriet hørende forretninger, og

at bestemme, at ledelsen af de under Økonomiministeriet hørende forretninger fra dags dato og indtil videre må blive overdraget til ministeren uden portefølje med henblik på ledelsen af de under Økonomiministeriet hørende forretninger.

Jeg tillader mig at anmode formanden om at underrette Folketinget herom.

Sign. Mette Frederiksen

/Henrik Skovgaard-Petersen«].

I dag er der følgende anmeldelser, men på baggrund af de mange fremsættelser, skal jeg undlade at læse titlerne op:

Indenrigs- og sundhedsministeren (Sophie Løhde):

Lovforslag nr. L 55 (Forslag til lov om ændring af sundhedsloven og lov om social service. (Bemyndigelse til at indføre lavere medicintilskudsgrænser i 2023 m.v.)).

Pia Kjærsgaard (DF) m.fl.:

Beslutningsforslag nr. B 49 (Forslag til folketingsbeslutning om adskillelse af asylpar i asylsystemet, når mindst den ene ægtefælle er under 18 år) og 

Beslutningsforslag nr. B 51 (Forslag til folketingsbeslutning om at forbyde muligheden for at opdele svømmehaller på baggrund af køn).

Christian Friis Bach (RV) m.fl.:

Beslutningsforslag nr. B 50 (Forslag til folketingsbeslutning om smidigere regler for permanent opholdstilladelse for unge under uddannelse) og 

Beslutningsforslag nr. B 52 (Forslag til folketingsbeslutning om statsborgerskab til unge født og opvokset i Danmark).

Charlotte Munch (DD) m.fl.:

Beslutningsforslag nr. B 53 (Forslag til folketingsbeslutning om at tildele familier 9 ugers ekstra barsel).

Charlotte Broman Mølbæk (SF) m.fl.:

Beslutningsforslag nr. B 54 (Forslag til folketingsbeslutning om mere fleksibel hjælp til borgere med handicap i forbindelse med flytning mellem kommuner) og 

Beslutningsforslag nr. B 55 (Forslag til folketingsbeslutning om mere fleksibel hjælp til borgere med handicap efter det fyldte 18. år).

Mette Thiesen (DF) m.fl.:

Beslutningsforslag nr. B 56 (Forslag til folketingsbeslutning om at udarbejde en model for kompensation af borgere og økonomisk straf til kommuner i de tilfælde, hvor kommunerne begår grove fejl eller deciderede lovbrud i anbringelsessager).

Theresa Berg Andersen (SF) m.fl.:

Beslutningsforslag nr. B 57 (Forslag til folketingsbeslutning om hjælp frem for straf til stofbrugere).

Astrid Carøe (SF) m.fl.:

Beslutningsforslag nr. B 58 (Forslag til folketingsbeslutning om at udvide den omfattede persongruppe i voldsbestemmelsen i udlændingelovens § 19, stk. 7) og 

Beslutningsforslag nr. B 60 (Forslag til folketingsbeslutning om en ny karakterskala i uddannelsessystemet).

Marlene Harpsøe (DD) m.fl.:

Beslutningsforslag nr. B 61 (Forslag til folketingsbeslutning om at ophæve indkomstgrænsen for, hvor meget studerende må tjene ved siden af deres su).

Kim Edberg Andersen (NB) m.fl.:

Beslutningsforslag nr. B 62 (Forslag til folketingsbeslutning om forbud mod kirurgisk eller medicinsk kønsskiftebehandling af børn under 18 år) og 

Beslutningsforslag nr. B 66 (Forslag til folketingsbeslutning om nedsættelse af et udvalg, der skal udrede mænds og drenges ligestillingsudfordringer).

Signe Munk (SF) m.fl.:

Beslutningsforslag nr. B 63 (Forslag til folketingsbeslutning om udvidet producentansvar for tekstilproducenter og forbud mod forbrænding af usolgt tekstil).

Søren Egge Rasmussen (EL) m.fl.:

Beslutningsforslag nr. B 64 (Forslag til folketingsbeslutning om oprettelse af en statslig jordfond).

Per Larsen (KF) og Søren Pape Poulsen (KF):

Beslutningsforslag nr. 65 (Forslag til folketingsbeslutning om at sikre en frivillig elektronisk aldersverificering for butikker, så mindreårige ikke kan købe tobak, alkohol og andre produkter med aldersbegrænsning, og at indføre et forbud mod proxysalg).

Helene Liliendahl Brydensholt (ALT) og Sascha Faxe (ALT):

Beslutningsforslag nr. B 67 (Forslag til folketingsbeslutning om at sikre, at Danmark ikke inddrager eller nægter at forlænge opholdstilladelser for flygtninge, hvis der for tiden ikke gennemføres tvangsudsendelser).

Morten Messerschmidt (DF) m.fl.:

Beslutningsforslag nr. B 68 (Forslag til folketingsbeslutning om gennemførelse af landsdækkende folkemøder).

Jacob Mark (SF) og Charlotte Broman Mølbæk (SF):

Beslutningsforslag nr. B 69 (Forslag til folketingsbeslutning om frihed til alle folkeskoler).

Pia Kjærsgaard (DF) m.fl.:

Forespørgsel nr. F 4 (Vil ministeren redegøre for regeringens planer om at asylbehandle asylansøgerne i Rwanda eller et andet land uden for Europa?)

Peter Kofod (DF) m.fl.:

Forespørgsel nr. F 5 (Hvad er regeringens holdning til permanent grænsekontrol?) og 

Forespørgsel nr. F 6 (Vil ministeren redegøre for regeringens holdning til, at der bliver indført genetisk slægtsforskning i efterforskning, bedre rekruttering til politiet, domstolene og kriminalforsorgen og flere fængselspladser i udlandet?)

Titler på de anmeldte sager vil fremgå af www.folketingstidende.dk (jf. ovenfor).

Redegørelse nr. 2 om det nordiske samarbejde og redegørelse nr. 3 om det nordiske forsvars- og beredskabssamarbejde blev begge anmeldt onsdag den 8. februar 2023.

Redegørelserne vil komme til forhandling tirsdag den 2. maj 2023.

Medlemmer af Folketinget Jacob Mark (SF) og Karsten Hønge (SF) har meddelt mig, at de ønsker at tage følgende beslutningsforslag tilbage:

Forslag til folketingsbeslutning om en reform af folketingsmedlemmers og ministres vederlags- og pensionsvilkår.

(Beslutningsforslag nr. B 19).

Ønsker nogen at optage dette beslutningsforslag?

Da det ikke er tilfældet, er beslutningsforslaget bortfaldet.

Hermed udgår punkt 3 af dagsordenen.

Det første punkt på dagsordenen er:

1) 3. behandling af lovforslag nr. L 14:

Forslag til lov om ændring af lov om en aktiv beskæftigelsesindsats, lov om sygedagpenge og forskellige andre love. (Mere målrettede tilbud, udvidet mulighed for samtaler over video eller telefon, forenkling af opfølgning ved skærpet tilsyn m.v.).

Af beskæftigelsesministeren (Ane Halsboe-Jørgensen).

(Fremsættelse 25.01.2023. 1. behandling 02.02.2023. Betænkning 21.02.2023. 2. behandling 02.03.2023).

Kl. 13:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:03

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 91 (S, V, M, SF, DD, EL, DF, ALT og NB), imod stemte 18 (LA, KF og RV), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

2) 3. behandling af lovforslag nr. L 19:

Forslag til lov om dansk normaltid.

Af transportministeren (Thomas Danielsen).

(Fremsættelse 25.01.2023. 1. behandling 31.01.2023. Betænkning 21.02.2023. 2. behandling 02.03.2023).

Kl. 13:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig? Det gør hr. Henrik Dahl, Liberal Alliance. Værsgo.

Kl. 13:04

(Ordfører)

Henrik Dahl (LA):

Tak for ordet, og jeg skal gøre det kort. Når vi vedtager lovforslag L 19 lige om lidt, ophæver vi en 130 år gammel lov, som altså går tilbage til Estrup. Og jeg vil bare sige tak, fordi vi nu har fået en handlekraftig flertalsregering hen over midten, så vi på den måde får taget et opgør med provisorietiden. Det er på høje tid, og jeg er rigtig, rigtig glad for, at vi får taget Estrups love af bordet på den her måde. Tak for ordet.

Kl. 13:05

Formanden (Søren Gade):

Vi siger tak til Henrik Dahl. Ønsker flere at udtale sig?

Da det ikke er tilfældet, går vi til afstemning.

Kl. 13:05

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

3) 1. behandling af beslutningsforslag nr. B 19:

Forslag til folketingsbeslutning om en reform af folketingsmedlemmers og ministres vederlags- og pensionsvilkår.

Af Jacob Mark (SF) og Karsten Hønge (SF).

(Fremsættelse 17.01.2023).

Kl. 13:05

(Punktet er udgået af dagsordenen).

Det næste punkt på dagsordenen er:

4) Forhandling om redegørelse nr. R 5:

Udenrigsministerens redegørelse om samarbejdet i Arktis.

(Anmeldelse 08.02.2023. Redegørelse givet 08.02.2023. Meddelelse om forhandling 08.02.2023).

Kl. 13:05

Forhandling

Formanden (Søren Gade):

Vi skal nu i gang med en redegørelsesdebat, og det indebærer, at ordførerne skal rykke frem på de forreste rækker og logge sig ind. Så vi holder en kort pause, mens folk forlader salen, og så beder jeg ordførerne om at rykke op på de forreste pladser.

Så tror jeg, vi er ved at være på plads.

Forhandlingen åbnet, og den første ordfører er hr. Jesper Petersen fra Socialdemokratiet. Værsgo.

Kl. 13:08

(Ordfører)

Jesper Petersen (S):

Tak for det, og tak til udenrigsministeren for redegørelsen til Folketinget, hvor de vigtigste forhold, begivenheder og resultater vedrørende det internationale arktiske samarbejde jo beskrives for Folketinget, og det giver altså mulighed for en status og en diskussion her i Tinget.

Samarbejdet mellem Danmark, Grønland og Færøerne er centralt for os som land og derfor også for regeringen og for Socialdemokratiet, og det er samarbejdet i Arktis også. Betydningen af internationalt samarbejde fremstår forhåbentlig igen for os alle som ganske stor – en forståelse, der bør brede sig, ikke bare blandt beslutningstagere, men også bredt i befolkningen, fordi udviklingen i verden, eksempelvis klimamæssigt og sikkerhedspolitisk, kalder på dyb alvor.

Ruslands krig mod Ukraine er ikke blot en krig mod det ukrainske folk og deres suveræne ret til at beslutte deres egen fremtid, det er også et frontalt angreb på den regelbaserede verdensorden, vi har opbygget, og derfor står der meget på spil, og konsekvenserne forgrener sig vidt af den invasion, også til samarbejdet i Arktis, der præges af den nye sikkerhedspolitiske dynamik, og invasionen har jo også en direkte indvirkning på arbejdet i Arktisk Råd, hvor der ikke er holdt møder i rådet siden Ruslands invasion – Rusland, der tilmed er formandsland, men så afløses af Norge. Ruslands færd med udbygning og konsolidering af militær kapacitet langs landets arktiske kyst er bekymrende og er med til at skabe usikkerhed i området, og som sagt har man jo altså så også været nødt til at indstille de egentlige møder i Arktisk Råd. De ligesindede lande i Arktisk Råd er dog fast besluttet på, at rådet fortsat skal være det vigtigste dialog- og samarbejdsforum i Arktis, så selv om samarbejdet i Arktisk Råd på nogle måder er på pause og møder i det egentlige råd altså ikke holdes, er der heldigvis mange andre aktiviteter og strukturer, der bliver holdt ved lige og fortsat arbejder.

Der er ændrede vilkår for arbejdet i Arktisk Råd, men det betyder bare ikke, at de arktiske stater prioriterer området anderledes, tværtimod. Eksempelvis har præsident Biden udnævnt en arktisk ambassadør, og USA har i det hele taget styrket sit engagement i Arktis over en årrække. I NATO-samarbejdet nævner man nu også det høje nord for første gang i sit nye strategiske koncept fra sidste år, og der er i det hele taget en voksende geopolitisk interesse for Arktisregionen. Fra dansk side skal vi hilse det øgede amerikanske engagement velkommen. USA er uden tvivl den vigtigste sikkerhedspolitiske allierede, også når det kommer til Arktis. Samtidig er det vores holdning som parti – det gælder jo så også for både den nuværende og tidligere regering – at Grønland og Færøerne skal inddrages i de udenrigs-, forsvars- og sikkerhedspolitiske spørgsmål omkring Arktis, som vedrører dem.

De langsigtede implikationer af Ruslands invasion for det arktiske samarbejde er stadig væk uklare, men alle aktører i Arktis vil dog fortsat have en strategisk interesse i at holde de sikkerhedspolitiske spændinger ude af regionen, og vi ønsker jo altså også meget stærkt, at området forbliver et lavspændingsområde, også selv om målsætningen er under pres og vi må forvente øget militær tilstedeværelse. Vi må som land fastholde et skarpt blik på udviklingen og arbejde for at mindske risikoen for misforståelser og eskalation. Fred, dialog og samarbejde inden for gældende internationale spilleregler er fortsat gode principper at tage som udgangspunkt.

I Socialdemokratiet bakker vi fortsat op om et tæt, respektfuldt og ligeværdigt samarbejde med Færøernes landsstyre og naalakkersuisut i Grønland. Den globale udvikling har skærpet interessen for Arktis og Nordatlanten, og der er en ny kommerciel og geostrategisk virkelighed i regionen, og det stiller krav til den måde, som Danmark, Færøerne og Grønland samarbejder på om udenrigs-, sikkerheds- og forsvarspolitik.

Et andet punkt, jeg vil fremhæve i mine bemærkninger her, er samarbejdet om klimaforandringer. Der er jo mange ting i den her redegørelse, men det her er en af de ting, jeg godt vil slå ned på. Vi ser med stor alvor på klimaforandringerne i Arktis. Der findes klimapaneler, der dokumenterer, at den arktiske sne, is og permafrost svinder med stor hast, og Arktis hører til blandt de mest klimasårbare områder på kloden. Det er jo en bekymrende udvikling, der så også følges tæt, og danske, grønlandske og færøske undersøgelser og forskning bidrager væsentligt til at beskrive og forstå klimaforandringerne i Arktis og deres konsekvenser – et arbejde, der også bruges i andre internationale sammenhænge, og hvor også danske forskere gør et rigtig godt stykke arbejde.

Kl. 13:13

Siden redegørelsen blev forfattet, er der her den 28. februar indgået aftale om udmøntningen af forskningsreserven for det kommende år, som alle partier jo er involveret i, og i den sammenhæng, vi diskuterer her, er det værd at bemærke, at der er afsat flere bevillinger i den aftale til at videreføre vigtige forskningsprojekter.

Jeg har også en bemærkning om søfart. En forudsætning for søfart og sejladssikkerhed i Arktis er pålidelige søkort og nøjagtige vejrudsigter. Gennem udviklingen af finmaskede vejrmodeller for vindforholdene i de grønlandske fjorde og nye elektroniske søkort er samarbejdet i Arktis mellem Danmark, Færøerne og Grønland bl.a. med til at kortlægge yderligere områder af havene, som man ikke kender ordentligt i dag, og altså gøre det mere sikkert at færdes på havene, og der er også fremdrift i det arbejde, som det beskrives i redegørelsen.

For dem, der har fulgt med i de mange skriverier om Hans Ø, er det jo værd at bemærke, hvordan der i redegørelsen også fortælles om, at man har fået en afslutning på den disputs om involvering af lokale interesser og efter en fredelig og sådan undersøgende, grundig proces er nået frem til en aftale med Canada. Så midt i de mange tilfælde af, at der er spændinger og konflikter, er der altså også her et eksempel på, hvordan samarbejde og dialog og grundige forundersøgelser faktisk kan føre til fornuftige aftaler og til, at en tvist kan bilægges.

Opsummerende vil jeg sige, at vi sammen – Danmark, Grønland og Færøerne – skal styrke det arktiske samarbejde og forfølge vores demokratiske værdier som dialog, tillid, lighed og et regelbaseret samarbejde, altså de værdier, som jo kendetegner vores egne samfund. Når netop de værdier kommer under pres udefra, skal vi rykke tættere sammen for at stå imod. Samtidig har vi et ansvar for rammerne om livet i Arktis, for mennesker og dyr og for natur og miljø her, og de hensyn og de ansvarsområder er det vigtigt for Socialdemokratiet at Danmark er dybt engageret i, og at vi forsøger at præge det internationale arktiske samarbejde med de værdier og interesser. Med det vil jeg sige tak for ordet.

Kl. 13:15

Formanden (Søren Gade):

Tak for det. Der er en kort bemærkning fra hr. Sjúrður Skaale. Værsgo.

Kl. 13:15

Sjúrður Skaale (JF):

Tak for det. Og tak for talen, som jeg selvfølgelig overordnet er helt enig i. Som taleren var inde på, er det tragiske hændt, at hvor man før i tiden – for nogle få år siden – når man talte om Arktis, talte om samarbejde og lavspænding osv., så taler man nu om militarisering, om oprustning, om forsvar og sikkerhed osv. Det er en stor tragedie selvfølgelig, men det er den virkelighed, vi lever i. Det betyder, at en stor del af Danmarks arktiske politik vil fremgå af det forsvarsforlig, der skal indgås. Er taleren enig i, at en stor del af de meget, meget store summer, der skal bruges ekstra på forsvar i de kommende år, skal bruges i Arktis, i Nordatlanten, fordi det er rigets pligt at tage sin del af ansvaret?

Kl. 13:16

Formanden (Søren Gade):

Ordføreren.

Kl. 13:16

Jesper Petersen (S):

Tak for spørgsmålet. Jeg synes, det er et meget legitimt spørgsmål at stille. Jeg kan jo ikke her sådan tage forskud på – hvad skal man sige – hvordan man vil ende med at lave de prioriteringer. Men at Arktis vil fylde i de forhandlinger kan ingen vist rigtig være i tvivl om, og bare i sidste forsvarsforlig er der også lavet nye tiltag.

Jeg synes, det er vigtigt at holde fast i, at vi jo skal forsøge at holde spændingerne lave, men selvfølgelig skal vi tage vores forholdsregler og agere fornuftigt og være årvågne her. Derfor har man jo så taget nogle initiativer i det tidligere forsvarsforlig, og det, at man involverer både Færøerne og Grønland og de nordatlantiske mandater i det arbejde, synes jeg er vigtigt og helt rimeligt. Og hvordan det så ender, må være op til de forhandlinger. Men at der i Arktis vil være opgaver at løse – og jo simpelt hen også i forhold til en større viden om, hvad der egentlig foregår der, som ét punkt – virker åbenbart.

Kl. 13:17

Formanden (Søren Gade):

Vi går videre, og den næste er fru Aaja Chemnitz. Værsgo.

Kl. 13:17

Aaja Chemnitz (IA):

Tak for talen også herfra. Ordføreren nævner, at forskningsreserven er blevet udmøntet. Rigtig meget af den forskning, der handler om Arktis, foregår andre steder end i Arktis, men hvor det er flyin-flyout-forskning i forhold til Arktis. Hvordan kan man sikre en bedre involvering af folk i Arktis, når der sker forskning i området? Noget af det, vi hører om, er jo et behov for at tale meget mere om indigenous knowledge og traditional knowledge, altså lokal viden.

Så jeg synes, det kunne være interessant at høre ordføreren sige noget om, hvordan man også kan tænke, at vi som grønlandske repræsentanter kan være med i de forhandlinger, sådan at vi også sikrer, at forskningen foregår noget mere i Arktis og ikke kun om Arktis.

Kl. 13:18

Formanden (Søren Gade):

Ordføreren.

Kl. 13:18

Jesper Petersen (S):

Ja, det hele er jo relevant at gøre, og jeg synes selvfølgelig også, det er væsentligt, at man i den her sammenhæng har en involvering af interesser og synspunkter og af myndigheder i Grønland og Færøerne, når man laver aftaler. Sådan en strikken de enkelte forskningsprojekter sammen skal man jo også passe på med at gå alt for dybt ind i, men holde en passende armslængde. Men at involvere færøske og grønlandske myndigheder i forhold til bevillinger og aftaler osv. synes jeg man bør gøre.

Det er også vigtigt, synes jeg, i den sammenhæng at være opmærksom på fra de lokale myndigheders side, at man, når der er sådan nogle arbejder og samtaler med andre lande, blander sig og byder ind med de synspunkter, man har, og får præget de aftaler, der bliver lavet med andre lande.

Kl. 13:19

Formanden (Søren Gade):

Fru Aaja Chemnitz.

Kl. 13:19

Aaja Chemnitz (IA):

Tak for svaret. En måde at gøre det på, og noget, som vi kunne gøre her fra Folketinget, var jo at sikre, at grønlandske og færøske repræsentanter i hvert fald fik mulighed for at deltage i udmøntningen af forskningsreserven, så det vil jeg høre om ordføreren kunne tænke sig at arbejde videre med.

Kl. 13:19

Formanden (Søren Gade):

Ordføreren.

Kl. 13:19

Jesper Petersen (S):

Jeg tror, at et egentligt tilsagn om det på vegne af regeringen er noget, jeg må overlade til uddannelses- og forskningsministeren at give. Men som minimum at have en dialog om, hvad der er relevante områder at arbejde med, og hvor man gerne ser at der bliver forsket mere, vil jeg gå ud fra at den nuværende minister – jeg har jo selv været så heldig at beklæde det embede – vil være interesseret i at gøre brug af, også frem mod nye aftaler. Men hvordan man præcis vil gøre det, vil jeg overlade til hende. Det er hendes ansvar.

Kl. 13:20

Formanden (Søren Gade):

Der er ikke flere korte bemærkninger. Vi siger tak til hr. Jesper Petersen fra Socialdemokratiet, og så byder vi velkommen til hr. Michael Aastrup Jensen fra Venstre.

Kl. 13:20

(Ordfører)

Michael Aastrup Jensen (V):

Vi siger fra Venstres side absolut også tak for redegørelsen fra udenrigsministeren. Den er som altid spændende læsning, og det, man jo tydeligt kan danne sig en fornemmelse af, er jo, at hvor vi tit har fokuseret meget på lavspænding, hvilket også har været den rigtige strategi, set i lyset af at ingen af os ønsker, at der kommer sådan et våbenkapløb i gang i det arktiske, for det er der ingen, der vinder på, så må vi også bare erkende, at det ikke nytter noget at være naive forstået på den måde, at vi er oppe imod et Rusland, som jo agerer – det kan alle jo se – ekstremt aggressivt i forhold til at tiltvinge sig magt, arealer osv. med våbenkraft. Så nytter det jo ikke noget, at vi render rundt og siger, at oppe i det arktiske kan vi da godt være gode venner. For er det overhovedet muligt at være gode venner med en bølle, som ikke respekterer bare det, der minder om internationale regler og retningslinjer?

Svaret er selvfølgelig, at nej, det er det ikke. Derfor er jeg også rigtig glad for, at vi allerede selvfølgelig har fået tilført den såkaldte arktiske kapacitetspakke, men det er jo ikke nok i forhold til at styrke forsvaret på de nordlige flanker inden for kongeriget. Der er selvfølgelig brug for mere, og der er også brug for en total afstandtagen fra den, skal vi sige adfærd, som Rusland har. For Rusland har jo også været i gang med en, skal vi sige opbygning af militær kapacitet i det arktiske. Rusland har jo også en offensiv kapacitet, som de allerede den dag i dag vil kunne bruge mod f.eks. Grønland eller Færøerne.

Vi oplevede for ikke så lang tid siden det fuldstændig barokke, at der var fly, der overfløj Færøerne, og som man jo forventede var russiske, men vi vidste det reelt ikke, for da havde vi endnu ikke fået radaren op at køre. Vi oplever jo også, at lige nu, mens jeg står og snakker, så kan der – kan der – foregå ting over Østgrønland, som vi ikke har nogen som helst idé om, fordi vi ikke har noget overblik. Og ja, det er kæmpestore arealer, vi taler om, og derfor er det selvfølgelig også rigtig dyrt at gå ind og forsvare de her områder.

Men forsvaret af kongeriget må altid være det vigtigste i det her Ting. Derfor er jeg også rigtig, rigtig glad for, at vi snart kommer i gang med forsvarsforhandlingerne, som det her selvfølgelig også vil være en rigtig, rigtig stor del af, nemlig hvordan og hvorledes vi laver et godt og sikkert forsvar af hele kongeriget.

Så er jeg også rigtig glad for, at det, som redegørelsen også lægger vægt på, er, at hvor vi jo tidligere måske har set, at det kun var supermagterne, der interesserede sig for f.eks. Grønland, bl.a. med åbningen af det amerikanske konsulat, jamen så er det jo også sådan, at vi nu forhåbentlig langt om længe får åbnet et kontor for Europa-Kommissionen. Det synes jeg er rigtig godt. Jeg synes også, det er rigtig godt, at vi tidligere har fået styrket Rigsombudsmanden i Grønlands kontor. Det er måske så ikke verdens største styrkelse, som man lavede dengang, og derfor mener jeg også, at det er et af de områder, hvor vi burde styrke det endnu mere. Og ja, det koster alt sammen altså penge, og derfor er jeg jo også her glad for, at man i regeringsgrundlaget har skrevet, at man skal gå ind og styrke udenrigstjenesten, for udenrigstjenesten må jo også bl.a. sikre sådan noget som f.eks. Rigsombudsmanden i Grønlands kontor i Nuuk.

Så er det jo heller ikke til at komme uden om, at vi jo også bliver nødsaget til at kigge på, hvordan vi får et tættere samarbejde i forhold til kritisk infrastruktur. Det er jo en af mine personlige kæpheste, og hver gang jeg får mulighed for det, nævner jeg det, nemlig at hvor vi jo fra dansk side har været rigtig fornuftige med at indføre en såkaldt screeningsordning, som dækker kritisk infrastruktur i forhold til, skal vi kalde det Kernedanmark, så mangler vi jo stadig væk, at den grønlandske regering og den færøske regering gør det samme. Derfor bringer jeg min meget, meget venlige, men også efterhånden gentagne opfordring til de to regeringer, og den er: Lad os nu komme i gang! For det er desværre, som jeg også startede med at sige, sådan, at der ikke er nogen grund til at være naive i forhold til den ustabile og farlige verden, vi lever i. Vi har nogle lande, og lad os bare være ærlige om, hvad det er for nogle lande, for det er bl.a. – eller det er det kun – Rusland og Kina, som ønsker på helt geopolitisk måde at overtage mere og mere magt rundtom i verden i forhold til den kritiske infrastruktur. Det kan ingen – ingen– i kongeriget, hvor end man så bor, Grønland, Færøerne eller Danmark, have en interesse i kommer til at ske inden for kongerigets grænser. Det er der ingen, der kan have en interesse i. Derfor må vi også sørge for, at det, der er retningslinjerne og loven i Danmark, også er noget, som vi håber – og det er jo kun et håb, vi kan have – at de to regeringer får mulighed for at få indført de to steder.

Kl. 13:25

Så er jeg også rigtig, rigtig stor fortaler for et tættere samarbejde, og der synes jeg, det er rigtig godt, at regeringerne har fået et tættere samarbejde. Det synes jeg var på tide; det er på plads og absolut fornuftigt. Og de fleste, der er til stede i salen i dag, ved, at en af de store kæpheste, som vi havde i det tidligere formandskab for Det Udenrigspolitiske Nævn, er noget, som jeg også har valgt at fortsætte med som formand for Det Udenrigspolitiske Nævn, nemlig at vi også skal have et bedre samarbejde på det parlamentariske niveau.

Det er jo nu engang sådan, at det jo er rigtig godt, at regeringssiden har et godt samarbejde, men at det burde vi selvfølgelig også have på den parlamentariske side. Det ser jo heldigvis også ud til, at vi nu – efter corona og alt muligt andet, som har lagt forhindringer i vejen for, at vi kunne holde møder i Det Udenrigspolitiske Nævn i Danmark med vores kollegaer fra Færøerne og Grønland – endelig langt om længe ser ud til at kunne mødes, forhåbentlig til maj, og det ser jeg i hvert fald meget, meget frem til. Jeg er også netop nu i gang med at få sat et virtuelt møde op med mine to formandskollegaer fra både Færøerne og Grønland, så vi kan tale i detaljer om, hvordan vi får det første møde op at stå.

Virtuelle møder er gode, men det ændrer ikke ved, at de fysiske møder nu engang er bedre, og derfor er jeg rigtig, rigtig glad for, at vi nu får startet sådan en møderække op, og så må vi jo diskutere frekvensen – om det skal være halvårligt, eller hvad det skal være. Men i hvert fald kommer vi nu i gang med dialogen, sådan at vi så at sige i hvert fald har samme informationsniveau. Det synes jeg er rigtig positivt.

Så alt i alt vil jeg fra Venstres side sige, at det ikke er til at komme uden om, at det arktiske område stadig væk er et geopolitisk højspændt område. Det er vigtigt, at alle dele af kongeriget fokuserer meget intenst og direkte på, hvordan vi sikrer beskyttelsen af os alle sammen i hele kongeriget, og det vil stadig væk stå Venstre meget nær. Så skal jeg også komme med en hilsen fra fru Anna Falkenberg fra Sambandspartiet, som desværre ikke kan være til stede i Folketingssalen i dag, og sige, at hun også mener, at det høje nord og det arktiske skal have en meget, meget høj prioritet på det politiske område. Med det vil jeg sige, at jeg ser frem til debatten.

Kl. 13:28

Formanden (Søren Gade):

Tak for det. Der er en række korte bemærkninger til ordføreren, og først er det fra fru Aaja Chemnitz fra Inuit Ataqatigiit. Værsgo.

Kl. 13:28

Aaja Chemnitz (IA):

Mange tak, og tak for en god ordførertale. Det er rigtig glædeligt, at der kommer til at være et tættere samarbejde mellem parlamenterne, for det har vi savnet, og det er på sin plads. Det er der fuld opbakning til herfra i hvert fald. Ordføreren nævner det her med Kernedanmark, og jeg tror, det er sådan et nyt begreb, men jeg tænker, det er Danmark, man taler om. Nogle gange kommer vi jo til at snuble lidt i de der begreber, som vi får opfundet undervejs.

FE er jo kommet med en ny vurdering af truslen i forhold til Arktis, og den er meget høj. Jeg tror nærmest ikke, den kan blive højere, så der er ingen tvivl om, at både når vi snakker cyber, men også når vi snakker behovet for øget overvågning, så er behovet meget stort. Russiske kampfly og russiske ubåde i GIUK-gabet er noget af det, som mange af os i Grønland er bekymrede for. Så der er ingen tvivl om, at Grønland bør have en meget central rolle i forhold til et kommende forsvarsforlig.

Hvad er det for nogle ting, som Venstre vil prioritere i forhold til Arktis? Overvågning kunne være en af dem, men det kunne være interessant måske at få foldet ud, hvilke andre områder der er.

Kl. 13:29

Formanden (Søren Gade):

Ordføreren.

Kl. 13:29

Michael Aastrup Jensen (V):

Tak for det. Det er jo rigtigt, at det der med Kernedanmark er sådan et fordansket udtryk af et amerikansk udtryk, nemlig Core Denmark. Og grunden til, at det er kommet ind fra nogles side, har jeg set, er det her med, hvornår man taler kongeriget Danmark, og hvornår man taler Danmark, og der kan der hurtigt være noget konflikt. Men det er et amerikansk udtryk, som jeg har set vores amerikanske kollegaer benytter sig meget af, så mere skulle der ikke lægges i det.

I forhold til vores forsvarsforhandlinger vil jeg sige, som ordføreren jo selv er inde på, at overvågning kommer vi ikke uden om. Men problemet er, at vi jo kunne bruge hele forsvarsforhandlingernes råderum på at bygge radarinstallationer op og så stadig væk ikke engang være i mål. Altså, det er jo også det ærlige svar – og derfor bliver man nødt til på en eller anden måde at finde en eller anden intelligent løsning på det. Og jeg skal gerne være den første til at sige, at jeg ikke er militærekspert i forhold til intelligente løsninger til overvågning, men det har vi heldigvis folk, der er. I hvert fald er overvågning en topprioritet.

Kl. 13:30

Formanden (Søren Gade):

Fru Aaja Chemnitz.

Kl. 13:30

Aaja Chemnitz (IA):

En anden ting, som ordføreren var inde på, er kritiske investeringer i Arktis – og der er ingen tvivl om, at der er et fokus fra Ruslands og fra Kinas side på Arktis også og måske særlig på sjældne jordarter. Vi hilser sådan set debatten omkring den her investeringsscreeningsmekanisme velkommen, men det er nødt til at ske på nogle vilkår, hvor man respekterer, hvad det er, som er grønlandsk ansvarsområde. Så det vil jeg bare gerne opfordre til: Lad os tage debatten, men selvfølgelig med en tæt inddragelse af Grønland og med respekt for, at der er nogle områder, som Grønland selv har et ansvar for.

Kl. 13:30

Formanden (Søren Gade):

Ordføreren.

Kl. 13:30

Michael Aastrup Jensen (V):

Jeg er hundrede procent enig, og jeg forstår også godt problemstillingen. Altså, der er nogle ting, der er hjemtaget område, og så er der noget, der er sikkerhedspolitik, og nogle gange går det i konflikt med hinanden.

Derfor er mit ønske – det er også derfor, jeg sagde »håber« så udtrykkeligt, som jeg gjorde – jo ikke, at man sidder i København og vedtager noget, som er så vigtigt og så tæt på, i forhold til hvad der skal ske i forhold til Færøerne og Grønland. Og derfor skal det som minimum være i koordination, men allerhelst håber jeg jo – og det var det, der var mit forsøg – at regeringerne i Færøerne og Grønland gør det af sig selv og gør det nu.

Kl. 13:31

Formanden (Søren Gade):

Tak for det. Hr. Sjúrður Skaale, Javnaðarflokkurin.

Kl. 13:31

Sjúrður Skaale (JF):

Tak for talen. Nu var ordføreren meget kritisk, når det gjaldt Færøernes håndtering af kritisk infrastruktur. Kom nu i gang, blev der sagt. Man er i gang, og jeg må stilfærdigt erindre om, at vi forleden har pillet alt det kinesiske Huaweiudstyr ned på Færøerne. Det er en rent sikkerhedspolitisk sag. Det er et dansk område, men vi gjorde det selv og betalte 300 mio. kr. for det. Hvis man ganger det med 220, bliver det 36 mia. kr. – så svarer det til danske forhold – som vi betalte for noget, der er et fælles anliggende. Så vi gør altså en del, vil jeg bare stilfærdigt erindre om, og betaler også for det og tager en del ansvar.

Ordføreren satte lighedstegn mellem arktisk politik og forsvars- og sikkerhedspolitik, og der er jeg helt enig. Det bliver vi desværre nødt til at gøre i disse år. Så vil jeg spørge: Kan jeg ud fra ordførerens tale udlede, at ordførerens parti vil være villig til at bevilge flere penge til forsvar og sikkerhed i Nordatlanten, end man har gjort før? Det gælder f.eks. de til  Thetisskibe, som patruljerer ved Færøerne, og som er flådens ældste. Man har lige besluttet, at de skal livstidsforlænges. De er udgået, men man forlænger dem bare. De opererer i det farligste farvand, hvor truslen er stor. Kan man gå ud fra, at ordførerens parti vil sige: Dem skifter vi ud?

Kl. 13:32

Formanden (Søren Gade):

Ordføreren.

Kl. 13:32

Michael Aastrup Jensen (V):

Tak for det. Allerførst vil jeg sige, at hvis ordføreren mener, at jeg var kritisk i min ordførertale, så skal ordføreren bare høre, når jeg er kritisk. Altså, det var et forsøg på at komme med en meget, meget venlig opfordring, men også en tilkendegivelse af, at vi jo alle sammen har behov for være lige sikrede. Hvad enten man bor i Danmark, eller man bor i Færøerne, eller man bor i Grønland, synes jeg man skal have samme beskyttelse, og det er derfor, jeg kommer med min meget, meget venlige opfordring til det.

I forhold til det konkrete, der blev spurgt om, angående forsvarsforhandlingerne, tror jeg ikke, at ordføreren forventer, at jeg står og udpeger det ene eller det andet delelement. Jeg har godt fulgt debatten om inspektionsskibene, og derfor vil jeg sige, at det selvfølgelig bliver en debat om, at vi i hvert fald også har brug for den fornødne kapacitet i forhold til hele søværnet. Og det må vi jo så tage i de relevante fora, når forhandlingerne starter.

Kl. 13:33

Formanden (Søren Gade):

Hr. Sjúrður Skaale.

Kl. 13:33

Sjúrður Skaale (JF):

Jeg synes, det er helt fint, at man er kritisk, men jeg gav bare svar på tiltale, ikke? Det med skibene er bare et lille frø, jeg lægger i jorden. Jeg mener bare, at ud fra det, som ordføreren sagde, så må man kunne udlede, at han også mener noget med det, og at det så fører til en handling i sidste ende. Ordføreren nævnte selv, at der var parallelitet mellem de arktiske forhandlinger og forsvarsforliget.

Kl. 13:34

Formanden (Søren Gade):

Ordføreren.

Kl. 13:34

Michael Aastrup Jensen (V):

Det er altid et godt råd, at man skal lytte til Venstres ordfører, og så ud fra det håbe på, at det også fører til konkret handling derefter.

Kl. 13:34

Formanden (Søren Gade):

Hr. Carsten Bach, Liberal Alliance.

Kl. 13:34

Carsten Bach (LA):

Tak, og tak for en rigtig fin og kritisk ordførertale. Også tak for ikke at anlægge den her sådan lidt naive tilgang. Ordføreren siger det faktisk selv, nemlig at vi ikke kan tillade os at være naive, når vi taler sikkerhedspolitik geopolitisk i forhold til Arktis. Så tak for det. Også tak for i virkeligheden at tage sådan ret klar afstand til Rusland og til internationalt samarbejde med Rusland, også når vi taler Arktis, hvor der jo ellers i sådan en lidt naiv tilgang til tingene bliver talt om lavspændingsområde osv. Det, jeg måske egentlig lige savnede ved ordførerens beretning omkring de forhold, var sådan en mere klar definition af, hvordan Venstre så ser det internationale arktiske samarbejde uden Rusland fremadrettet.

Kl. 13:35

Formanden (Søren Gade):

Ordføreren.

Kl. 13:35

Michael Aastrup Jensen (V):

Det er jo et rigtig godt spørgsmål, for det nytter jo heller ikke noget, at man så at sige smider Rusland ud af Arktisk Råd. Det er ikke det, jeg anbefaler på nogen måde. Så det, der nok er det konkrete svar til det, er, at det jo kommer an på, hvor lang tid krigen i Ukraine varer. Og lad os være ærlige: Der er jo ikke nogen her i det her lokale, som regner med, at krigen i Ukraine slutter inden for de næste måneder; det bliver jo nok år. Og derfor bør man jo også gå ind og se på: Er der en eller anden form for et andet samarbejdssystem, uofficielt, hvor man i hvert fald får en koordinerende rolle? Det er nok den retning, jeg tror man bliver nødt til at vælge, men jo ikke decideret at lave et Arktisk Råd II. Det vil jeg i hvert fald ikke anbefale. Det håber jeg besvarer spørgsmålet.

Kl. 13:36

Formanden (Søren Gade):

Hr. Carsten Bach.

Kl. 13:36

Carsten Bach (LA):

Ja, det gjorde det langt hen ad vejen, godt nok delvist, vil jeg jo sige. For måske ordføreren også skal forholde sig lidt til det faktum, at lige om lidt, når både Finland og Sverige bliver medlem af NATO, så har vi jo i virkeligheden en de facto sammenhængende potentiel konfrontationslinje imellem Rusland og NATO – men nu i Arktis. Vil ordføreren måske bare ganske kort forholde sig til det faktum?

Kl. 13:36

Formanden (Søren Gade):

Ordføreren.

Kl. 13:36

Michael Aastrup Jensen (V):

Jamen helt sikkert, og det er jo noget af det, jeg synes redegørelsen også belyser rigtig fint, nemlig at ud over EU, hvilket jeg nævnte i min ordførertale, så interesserer NATO sig selvfølgelig også mere og mere for det høje nord – og med rette. For som min gode kollega fra Liberal Alliance jo også siger, er det sådan, at vi får nogle fælles allierede, hvor vi står fuldstændig med samme problemstilling. Derfor skal vi selvfølgelig også have et markant tættere samarbejde. Så vi siger hundrede procent ja herfra fra Venstres side. Vi ønsker at få et tæt knyttet samarbejde med Sverige og Finland, når de kommer med i NATO, om det her også.

Kl. 13:37

Formanden (Søren Gade):

Der er ikke flere korte bemærkninger. Vi siger tak til hr. Michael Aastrup Jensen fra Venstre og byder velkommen til hr. Jon Stephensen fra Moderaterne.

Kl. 13:37

(Ordfører)

Jon Stephensen (M):

Tak for ordet, og tak til udenrigsministeren for redegørelsen om samarbejdet i Arktis. Da jeg var lille, tog min far, der er læge, to somre til Grønland for at hjælpe dem, som havde brug for det. Han kom hjem med en fin model af en fangerkajak til mig. Det var, dengang ingen vidste, hvad der var på vej; det var, dengang verden stadig var lille. Sådan er det jo ikke mere.

I dag er Arktis både storpolitik og klimaforandringer så enorme, at det kan påvirke resten af verden. Vi skal derfor holde øjnene stift rettet mod Arktis og på alle måder beskytte den befolkning, der bor der. For få år tilbage var det pandemien, der påvirkede det arktiske samarbejde, og i dag er det en ny sikkerhedspolitisk dynamik, som påvirker Arktis og det internationale samfund. Og klimaforandringerne påvirker ikke kun beboernes liv negativt, men også den øvrige del af verden, hvor afsmeltning truer med havstigninger med katastrofale følger, såfremt der ikke sættes ind.

Udviklingen i og omkring Arktis er altså noget, der kalder på tættere samarbejde på alle måder, også udenrigspolitisk. Den nye globale virkelighed bevirker, at vi i rigsfællesskabet må fastholde samt intensivere diplomatiet og dialogen – i en særegen tid, hvor retsordenen er under pres i det internationale samfund. Det indebærer, at vi må øge frekvensen for besøg og informationsudveksling mellem rigsfællesskabets parter. Udenrigsministeren har allerede besøgt Grønland i sit nye virke. Den fungerende forsvarsminister mødtes også med den færøske landsstyreformand for udenrigsanliggender, Høgni Hoydal, i sidste uge. Det åbner for nye samarbejdsforslag, økonomiske udviklingspotentialer, kendskab til hinandens prioriteter og ikke mindst håndhævelse af vores fælles ansvar, som vi har i rigsfællesskabet.

Det er ikke kun os i Danmark, Færøerne og Grønland, som har vores øjne rettet mod Arktis. NATO og EU har intensiveret deres interesse, fordi uforudsigeligheden er øget. Dette er et resultat af dels Ruslands angreb på Ukraine i 2022, dels Ruslands udbygning af militære kapaciteter omkring Arktis. Redegørelsen pointerer, at disse udbygninger er af defensiv karakter, men at det offensive potentiale vokser. Det skal vi tage alvorligt. Det er vigtigt, at EU engagerer sig i Arktis. EU kan grundet kapacitet, interesser og multilateralt samarbejde fungere som et stærkt præventivt instrument i forhold til at holde stater med modsatrettede interesser fra at indtænke Arktis i deres strategiske planer. Ydermere må vi se EU som en central spiller i forhold til forskning og yderligere investeringer i Arktis. Forskning er nemlig centralt i forhold til samarbejdet i Arktis. Teknologiens udvikling og rækkevidde er vi nødsaget til at inkorporere yderligere i vores samarbejde. Dette gælder både i forhold til klimaforandringernes udvikling og den digitale infrastruktur, men selvfølgelig også i forhold til det sikkerhedspolitiske spørgsmål.

Arktisk Råd har fungeret som det primære forum for det internationale samarbejde i Arktis. Rådets aktivitet har dog været sat i bero, men er igen i betinget form genstartet med nu kun syv arktiske stater. De syv arktiske stater må fortsætte samarbejdet tæt, hvilket er til gavn for både lokale, fagfolk og kloden som helhed. At rådet igen er aktivt, er glædeligt og vigtigt, især set i lyset af den øgede sikkerhedspolitiske situation og den stigende geopolitiske interesse i og for Arktis.

Samarbejdet i og omkring Arktis vedholder vi. Danmark og regeringen vil fortsat engagere sig i det arktiske spørgsmål med inddragelse af og respekt for Færøerne og Grønland. Moderaterne bakker derfor op om redegørelsens indhold, og vi tager den til os. Tak for ordet.

Kl. 13:41

Formanden (Søren Gade):

Tak for det. Der er en enkelt kort bemærkning. Fru Aaja Chemnitz, værsgo.

Kl. 13:42

Aaja Chemnitz (IA):

Tak. Det var i sidste øjeblik, men jeg vil bare sige tak for talen. Jeg deler mange af de tanker, der er, og måske særlig det her med at skabe erhvervsudvikling, altså at se nogle muligheder for det her, men også interessen for EU er superspændende for Grønland.

I USA er de i gang med at udpege en arktisk ambassadør, og en af de personer, der er blevet indstillet, er en fra Alaska, en forsker, som hedder dr. Mike Sfraga. Og jeg synes, det er superinteressant, at det er en fra Alaska, frem for at det er en karrierediplomat, som er vokset op i State Department i USA. Kunne man forestille sig, at der var noget lignende i Danmark? I dag er det jo typisk også en karrierediplomat, som er arktisk ambassadør, men et stort ønske fra store dele af Grønland har i hvert fald været, at det er en, der er fra Grønland, og som kender til de arktiske forhold, som sidder som arktisk ambassadør og kan være med til at presse på for, at der også i dagligdagen er et fokus på Arktis i Udenrigsministeriet.

Kl. 13:43

Formanden (Søren Gade):

Ordføreren.

Kl. 13:43

Jon Stephensen (M):

Tak for ordet, og tak for spørgsmålet. Jeg synes, at det jo i den grad vidner om det, som jeg sagde, at da jeg var lille og min far tog til Grønland, var verden en anden, end den er i dag. I dag fylder den grønlandske befolkning meget mere i kapacitet, også i forhold til at kunne varetage opgaver, som man for år tilbage ikke anså for muligt. Så ja, jeg synes, at det på alle mulige ledder og kanter er rigtig godt, hvis det kunne lade sig gøre.

Kl. 13:43

Formanden (Søren Gade):

Tak for det, og der er ikke flere spørgsmål. Vi siger tak til hr. Jon Stephensen fra Moderaterne og byder velkommen til fru Marianne Bigum fra Socialistisk Folkeparti.

Kl. 13:43

(Ordfører)

Marianne Bigum (SF):

Mange tak for ministerens redegørelse og mange tak for ordet, som jeg tager på vegne af hr. Karsten Hønge, som er vores ordfører på området.

Først og fremmest synes jeg, det er utrolig vigtigt, omend trist, at redegørelsen tager sit udgangspunkt i noget af det, som vi længe har kunnet se, nemlig konsekvenserne af klimaforandringerne, som er særlig voldsomme i de arktiske områder. Når isen smelter, går det ikke bare ud over befolkningen; det går også ud over utrolig sårbar natur, og det går ud over kloden, i og med at havet stiger. Virkningerne af en fortsat afsmeltning vil få uafvendelige konsekvenser for det meste af klodens befolkning, og derfor håber jeg også, at denne debat vil foregå i den ånd, at vi er nødt til at handle på det, vi ved, og det, vi tydeligt kan se.

I Arktis vil geografien ændre sig markant; det har den allerede gjort de seneste årtier. Når isen forsvinder, vil der opstå helt nye geostrategiske muligheder i en region, hvor rigsfællesskabet spiller en enormt stor rolle. Det er en region, hvor afspænding og ro synes erstattet af spænding og konflikt efter Ruslands ulovlige invasion af Ukraine. For Rusland er i den grad til stede i Arktis og vil være det fremover, uanset hvordan landets overgreb på Ukraine ender og staten efterfølgende retsforfølges.

Klimaforandringernes tydelighed i Arktis har i mange år gjort det klart, at stater har måttet samarbejde i regionen. Det er et samarbejde, der dog har måttet sættes på pause efter den russiske invasion. Men ikke kun Rusland kan blive et problem for fremtiden. Det er kun et par år siden, at Kina vedtog en arktisstrategi, og landet definerer sig nu med det nyopfundne og absurde begreb nærarktisk stat. Samtidig har Kina igennem mange år forsøgt at få foden i døren ind til Grønland og Færøerne med lukrative tilbud til gengæld for kontrol med mineraler, råstoffer og fisk. Det er forsøg, som næppe vil stoppe, sådan som Kinas selvbevidsthed om egen magt tager til i disse år.

Udfordringer i de arktiske egne tårner sig op som et isbjerg, og måske er vi kun i stand til at se de og dem, der ligger oven vande. Men en ting er helt sikkert: Klimakrisens konsekvenser vil gøre isbjergene mindre, men problemerne større. Nye sejlruter, som polarforskere og opdagelsesrejsende aldrig rigtig fandt, vil om få år være blotlagt for verdenshandelen, og den, der fremover kan kontrollere de arktiske have, vil kunne kontrollere store dele af den. Det er et skræmmende perspektiv, som vi allerede nu bør handle på.

I den anledning vil jeg gerne kvittere over for den grønlandske regering ledet af SF's søsterparti, der i denne periode både har valgt, at Grønland skal tilslutte sig Parisaftalen, og at planerne om et hasarderet olieeventyr skal skrinlægges. Det ville være næsten tragikomisk, at man skulle bore efter olie det sted på Jorden, som rammes hårdest af klimaforandringerne, mens man i øvrigt i resten af verden netop i de her år bør søge – og nogle steder også søger – væk fra fossile brændstoffer. Det er mere af den slags handling, der er brug for. Vi har ikke meget tid.

Vi har et særligt ansvar for at sikre en bedre arktisk fremtid, ikke kun når det gælder om at stoppe de voldsomme temperaturændringer, men også om det særlige ansvar, vi har i rigsfællesskabet. Søværnet spiller en stor rolle i ikke bare suverænitetshåndhævelsen af kongeriget, men også når det gælder sikringen af miljøovervågning, redningstjeneste, fiskeriinspektion og mange andre vigtige opgaver. Det er noget, som bør styrkes og udbygges. Truslen fra klimakrisen og et aggressivt, voldeligt Rusland kræver det simpelt hen.

Man kan hurtigt blive bedrøvet over alle disse negative udsigter, men det må vi ikke lade os knække af. Vi skylder hinanden og klodens fremtid at gøre det rigtige og overlevere et bæredygtigt Arktis til de kommende generationer. Vi skal inden så længe i gang med en ny arktisk strategi, og en strategi for Arktis kan også blive starten på en ny strategi for, hvordan vi samarbejder i rigsfællesskabet. Nu har vi faktisk en chance for at vise, at vi mener det alvorligt, når vi taler om modernisering af forholdet mellem de tre nationer, de tre folk, som udgør rigsfællesskabet.

Nu kan vi i praksis udvide Grønland og Færøernes udenrigspolitiske handlerum, og det kan netop være et vigtigt skridt imod et rigsfællesskab med mere ligeværd og gensidig respekt – et rigsfællesskab, der kigger fremad mod de udfordringer og muligheder, der vil komme, og et rigsfællesskab, der med tiden ønsker at bruge den fælles, men også konfliktfyldte, historie til konstruktivt at komme videre sammen. For vi opnår langt mere sammen end hver for sig. Så lad os inddrage de to mindste af de tre nationer endnu mere, end vi gør det i dag. Tak for ordet.

Kl. 13:48

Formanden (Søren Gade):

Tak for det. Der er ingen korte bemærkninger, så vi siger tak til fru Marianne Bigum fra Socialistisk Folkeparti og byder velkommen til hr. Jens Henrik Thulesen Dahl fra Danmarksdemokraterne.

Kl. 13:49

(Ordfører)

Jens Henrik Thulesen Dahl (DD):

Tak for det, formand, og tak til udenrigsministeren for redegørelsen og afrapporteringen af forholdene i det arktiske område. Specielt efter Ruslands invasion af Ukraine har sikkerhedssituationen i Arktis ændret sig. Det har bl.a. betydet, at arbejdet i Arktisk Råd er sat på pause. Vi oplever, at Rusland udbygger sine militære kapaciteter langs landets lange arktiske kyst, og selv om det vurderes at have defensiv karakter, er uforudsigeligheden øget, og de langsigtede sikkerhedspolitiske implikationer er uklare.

Derfor er det godt, at NATO har øget sin opmærksomhed om Arktis, som det også fremgår af redegørelsen. Spørgsmålet er så bare, om regeringen er nok opmærksom på forsvaret af det arktiske område i forbindelse med de kommende forsvarsforhandlinger. Det er vigtigt at tænke på helheden i rigsfællesskabet, både i forhold til overvågning og i forhold til andre relevante områder.

Forhåbentlig kommer Sverige og Finland snart med i NATO. De lande har også interesse i det arktiske område. Er der i Danmark planer om, at man kan samarbejde med Norge, Sverige og Finland om bl.a. overvågning? Det er jo yderst oplagt at gøre, ikke mindst omkostningerne taget i betragtning. Så derfor vil jeg gerne spørge udenrigsministeren, hvad han kan oplyse om et eventuelt samarbejde med Norge, Sverige og Finland, altså om det er noget, regeringen arbejder med.

Heldigvis er der også fredelige ting i det arktiske område. Det er glædeligt, at der er sket en fredelig grænsedragning mellem Grønland og Canada om Hans Ø. Det har været en diskussion i mange år, og det er da i hvert fald et eksempel til efterfølgelse andre steder i verden, hvor grænsestridigheder afgøres ved fredelige tiltag og ikke ved magt og våben. Tak for ordet.

Kl. 13:51

Formanden (Søren Gade):

Tak for det. Der er ingen korte bemærkninger, så vi siger tak til ordføreren, og vi byder velkommen til den næste ordfører, hr. Carsten Bach fra Liberal Alliance.

Kl. 13:51

(Ordfører)

Carsten Bach (LA):

Tak for det, formand. Evnen til at tilpasse sig har altid været afgørende for livet og det at overleve i Arktis. Tilpasning til situationen er selvfølgelig altid afgørende, men særlig i Arktis. De arktiske egne har nemlig altid været meget barske og ufremkommelige og har på sin vis som region derfor levet deres eget lidt stille liv. Der har også altid været en høj grad af stabilitet forbundet med livet i Arktis, men sådan er det bestemt ikke længere.

Nu er de konstante forandringer nærmest blevet en permanent tilstand i Arktis, og derfor må vi i rigsfællesskabet tilpasse os og tage bestik af de nye muligheder og også af de nye udfordringer, der opstår i regionen og på den geopolitiske scene. Jeg tænker primært på to ting: Først er der selvfølgelig klimaforandringer på speed med over 3 graders temperaturstigning i Arktis hen over de seneste 50 år, hvilket vist er tre gange så meget som det globale gennemsnit. Havisudbredelsen er reduceret markant, indlandsisen smelter osv. osv., og det kræver selvsagt løbende tilpasninger fra den grønlandske befolkning og også for naturen og miljøet i området. Men jeg tænker også på politiske forandringer i det internationale samarbejde omkring Arktis, der jo sådan set også er på en form for speed, selv om samarbejdet i sig selv jo i virkeligheden egentlig er lagt meget på køl, uden at det dog har nogen afsmittende effekt på temperaturstigningerne i øvrigt. En tilstand af konstant tilpasning til politiske forandringer kan vi måske ikke være tilfredse med, men som jeg startede med at sige, er vi nødt til at tilpasse os situationen for at overleve – overleve som liberale demokratier og som rigsfællesskab.

Udviklingen har stået på i en årrække, men som flere af de tidligere ordførere også har været inde på, har Putins invasion af Ukraine som med så meget andet skubbet det internationale samarbejde omkring Arktis ud over afgrunden. Arktis er et område med stor strategisk betydning på grund af dets enorme ressourcer og geografiske placering. Derfor er der et større behov for samarbejde mellem de forskellige nationer, der grænser op til regionen, hvilket jo netop også Rusland gør. At dømme ud fra oversigten i den arktiske redegørelse, må Arktis også være den region i verden med den højeste koncentration af internationale samarbejdsorganer. Men det internationale samarbejde i Arktis er også afgørende for, at vi kan tackle de mange udfordringer, der er forbundet med regionen, herunder som sagt konsekvenserne af klimaforandringerne, risikoen ved øget skibstrafik, muligheder for bevarelse af urørt havmiljø i Arktis osv. osv.

Internationalt samarbejde er også vigtigt for at sikre en bæredygtig udvikling i regionen i det hele taget. Vi kan derfor ikke tillade, at samarbejdet går i stå på grund af Rusland. Alle aktiviteter i Arktis bør fortsætte ufortrødent de øvrige nationer imellem, og Rusland skal holdes ud i strakt arm, indtil øvrige internationale uoverensstemmelser med Putin er løst.

Et særligt opmærksomhedspunkt er det faktum, at når Sverige og Finland indtræder i NATO, vil Arktis, som det også er tilfældet i Østersøen, repræsentere en sammenhængende mulig frontlinje mellem NATO-alliancen og Rusland. Og det kan godt være, som det fremgår af redegørelsen, at sikkerhedssituationen p.t. er uændret i Arktis, men det er jo bare lige indtil det tidspunkt, hvor russerne vælger at gennemføre en eller anden speciel operation og øge aktiviteterne i Arktis, som det er sket i Østersøområdet, eller hvor en ukendt kombattant gennemfører et cyberangreb eller sprænger noget undervandsinfrastruktur omkring Grønland i luften. Derfor skal vi også i højere grad end tidligere sikre en øget tilstedeværelse og overvågningskapacitet fra rummet, i luften, på landjorden samt under og over havoverfladen. Og det skal ske i hele kongerigets arktiske ansvarsområde. Danmark skal også give mere plads til, at vores NATO-allierede kan gøre det samme, og vi skal samarbejde og udveksle informationer med vores allierede.

Kl. 13:56

En åbenlys konfliktsituation kan opstå omkring kontinentalsokkelkravene med overlap til Rusland. Vi kan ikke nødvendigvis forvente en konstruktiv proces tilsvarende den, der har været med Canada vedrørende etablering af en ny grænsedragning på og opdeling af Hans Ø, og derfor skal Danmark i samarbejde med vores allierede allerede nu påbegynde forberedelserne til en mulig kommende konflikt i Arktis.

En anden åbenlys konfliktsituation er spørgsmålet om udnyttelse af naturressourcer i Arktis. Både under havoverfladen og under havbunden findes der ressourcer, der potentielt kan repræsentere store økonomiske værdier. Der kan både nationalt inden for rigsfællesskabet og internationalt være mange forskellige meninger om og holdninger til, hvordan vi skal håndtere disse ressourcer, men i Liberal Alliance er vi kommet frem til den konklusion, at disse ressourcer skal forblive urørte i al fremtid. Vi har lige nu en enestående mulighed for fuldstændig at frede et unikt uberørt naturområde i Arktis og sikre, at menneskelig udnyttelse af fiskebestande og naturressourcer ikke ødelægger naturens egen balance i Arktis. Den chance skal vi udnytte, mens vi stadig har den, og Liberal Alliance opfordrer derfor regeringen til at gøre en indsats for, at det fremover bliver kongerigets helt klare og utvetydige position, at det centrale arktiske ocean fredes i al fremtid.

Jeg savner i den arktiske redegørelse svar på – i hvert fald mere konkret – hvordan regeringen forholder sig til Rusland i Arktis, til det fremadrettede internationale samarbejde i Arktis, herunder inden for NATO-paraplyen, og som sagt til en fremtidig beskyttelse af havmiljøet og naturressourcerne i Arktis. En ny arktisk strategi er vist påkrævet, gerne hurtigt. Men tak til udenrigsministeren for redegørelsen, som Liberal Alliance tager til efterretning, og tak for ordet.

Kl. 13:59

Formanden (Søren Gade):

Tak for det. Der er to korte bemærkninger, først fra fru Aaja Chemnitz. Værsgo.

Kl. 13:59

Aaja Chemnitz (IA):

Tak for talen. Med en enkelt handling kan søkablet i Grønland kappes over, og store dele af Grønlands samfund vil stå lammede hen. Vi er i Grønland også et meget digitaliseret samfund efterhånden, så behovet for netop at beskytte digital og kritisk infrastruktur er der i hvert fald ingen tvivl om vi deler herfra.

Men ordføreren kom med en sådan ret bemærkelsesværdig udtalelse omkring det her med det centrale arktiske ocean, og det kunne jeg egentlig godt tænke mig at give ordføreren en mulighed for at uddybe lidt. For det lyder, som om det er en ny politik, man har fra Liberal Alliances side på området.

Kl. 13:59

Formanden (Søren Gade):

Ordføreren.

Kl. 13:59

Carsten Bach (LA):

Ja, det drejer sig jo sådan set om det faktum, at der i øjeblikket er den her midlertidige – tror jeg, vi kan kalde den – fredning af det centrale arktiske ocean i forhold til i hvert fald fiskeriet. I Liberal Alliance har vi valgt at tage det synspunkt og den position, at vi jo p.t. ikke udnytter de ressourcer, der er i det område. Det mener vi faktisk heller ikke skal sættes i værk, og at vi så dermed i fremtiden freder det område, både hvad angår fiskebestanden og også de øvrige naturressourcer på eller under havbunden.

Kl. 14:00

Formanden (Søren Gade):

Tak for det. Den næste, der har bedt om ordet, er hr. Sjúrður Skaale. Værsgo.

Kl. 14:00

Sjúrður Skaale (JF):

Ja, og det er lidt om det samme. Jeg kunne tænke mig at vide, om ordføreren har gjort sig nogle tanker om, hvilke reaktioner der kan komme fra folk, der bor i Arktis, når der kommer en udmelding fra Liberal Alliance om, at de ressourcer, som er i deres område, ikke skal udnyttes:

Vi, som bor i Danmark, i England eller i Frankrig udnytter alle vores ressourcer så meget, som vi kan, så bæredygtigt, som vi kan, til gavn for vores samfund, så vi skaber en bæredygtig økonomi og et samfund på et højt niveau. Men I, som bor i Arktis, skal ikke røre det, som tilhører jer; hold fingrene væk, det bestemmer vi, som bor i Danmark, hvor vi har ca. 12 millioner  grise buret inde.

Jeg tror, der er en fare for, at det kan blive modtaget en lille smule negativt. Har ordføreren gjort sig nogle tanker om det?

Kl. 14:01

Formanden (Søren Gade):

Ordføreren.

Kl. 14:01

Carsten Bach (LA):

Tak for spørgsmålet. Det har vi i Liberal Alliance gjort os nogle overvejelser om, og det er derfor, jeg benævner det det centrale arktiske ocean og dermed ikke den eksklusive økonomiske zone.

Kl. 14:01

Formanden (Søren Gade):

Sjúrður Skaale.

Kl. 14:01

Sjúrður Skaale (JF):

Det er stadig væk et område, hvor folk bor, og som tilhører nogle stater, og som nogle stater formentlig vil kræve adgang til. Og hvis de stater kan udnytte de ressourcer på en bæredygtig måde, ville jeg tro, at det ville virke lidt arrogant og lidt småkolonialistisk, var jeg ved at sige, at sige: Jeres ressourcer skal I holde fingrene fra, lad os udnytte vores ressourcer, og så kan I købe dem af os.

Kl. 14:02

Formanden (Søren Gade):

Ordføreren.

Kl. 14:02

Carsten Bach (LA):

Det var jo sådan set også, hvis spørgeren bemærkede det, en opfordring til regeringen til på kongerigets vegne at indtage den position, som Liberal Alliance her fremlægger. Og det vil jo selvfølgelig være noget, der skal gøres i fuld overensstemmelse og samklang med både den færøske befolkning og den grønlandske befolkning.

Kl. 14:02

Formanden (Søren Gade):

Der er en enkelt kort bemærkning fra fru Aki-Matilda Høegh-Dam, Siumut. Værsgo.

Kl. 14:02

Aki-Matilda Høegh-Dam (SIU):

Tak, og tak til ordføreren. I forlængelse af det, min kollega sagde, vil vi gerne komme lidt ind på den her opfordring, netop fordi det er vigtigt, at vi alle kan snakke sammen på udenrigspolitisk plan og opfordre hinanden til nogle forskellige punkter.

Hvis man kigger på klimakrisen, hvor Grønland og Arktis er ramt meget hårdt, på baggrund af hvad andre vestlige lande har besluttet, så mener vi fra Siumuts side, at det burde være lige så tydeligt, at olieudvindingen i Østersøen f.eks. burde være til revurdering, idet der også ønskes en revurdering af det at frede en stor del af Grønland og Arktis. Er Liberal Alliance så enig i, at man også burde gøre det samme i Danmark?

Kl. 14:03

Formanden (Søren Gade):

Ordføreren.

Kl. 14:03

Carsten Bach (LA):

Vi mener i hvert fald, at man meget nøje bør overveje det fremadrettet. Og nu bliver jeg faktisk lidt i tvivl, men jeg tror rent faktisk, at Liberal Alliance også er med i aftalen om ikke at efterforske yderligere i forhold til olie i Nordsøen.

Kl. 14:03

Formanden (Søren Gade):

Der var ikke flere spørgsmål til ordføreren. Vi siger tak til hr. Carsten Bach fra Liberal Alliance og byder velkommen til hr. Rasmus Jarlov, Det Konservative Folkeparti.

Kl. 14:04

(Ordfører)

Rasmus Jarlov (KF):

Tak til udenrigsministeren for den skriftlige redegørelse, som vi har fået. Der er jo ikke meget i den, som man kan være uenig i; den er meget refererende, og den er omfangsrig. Der sker heldigvis meget i Arktis, og den danske regering har heldigvis også en stor rolle i rigtig mange gode udviklinger deroppe.

Vi synes jo, at der er meget at glæde sig over i vores rigsfællesskab. Vi kan jo f.eks. fejre sejren i whiskykrigen, som jeg synes at vi har gjort for lidt ud af. Der sikrede Danmark sig ejerskabet over størstedelen af Hans Ø, som canadierne meget uretmæssigt og uretfærdigt forsøgte at få en del af. Så det synes jeg at vi skal glæde os over. Det føjer sig til en lang række succesfulde danske sejre i store krige, men den her synes jeg dog også er værd at hæfte sig ved.

Så synes jeg jo, at det er rigtigt, som mange andre har sagt, at vi mangler en lidt mere klar strategi for, hvor det er, vi vil have at fællesskabet mellem vores tre lande skal bevæge sig hen. Nogle gange kan det selvfølgelig føles tungt som dansker at vide, at Færøerne og Grønland ejer Danmark, men vi vil gerne bevare den konstruktion fra Konservatives side og sikre, at vi bliver ved med at høre sammen som tre lande i ét land, som sammen er stærkere, end vi ville være, hvis vi stod hver for sig.

Der er hele tiden gnidninger, udfordringer og kræfter, der forsøger at rive os fra hinanden. En af de store udfordringer er selvfølgelig, hvordan stormagterne forholder sig til Arktis, når de nu viser en stigende interesse. Her er der ingen tvivl om, at vi fortsat bør have den klare holdning, at især Grønland er en del af kongeriget Danmark. Danmark har en god størrelse til at passe på Grønland, fordi vi er store nok til effektivt at kunne gøre det, og fordi vi er store nok til, at vi kan have alle de funktioner, der skal til, nemlig et godt sundhedsvæsen, et forsvar, som kan blive stort nok – men ikke er det – til at varetage overvågning, redningstjeneste, miljøberedskab og alle de andre ting, og et diplomati, som er stort og stærkt nok til internationalt at gøre Grønlands stemme gældende i alle relevante internationale organer. Samtidig er Danmark også lille nok til, at vi ikke er en udfordring over for andre stormagter, som ikke ser os som en trussel. Det synes jeg faktisk er en ret heldig kombination.

Som jeg har sagt mange gange, tror jeg, at både Grønland og Færøerne reelt set har mere selvstændighed ved at være i rigsfællesskabet, end de ville have i alle andre tænkelige konstruktioner, hvor de ville blive mast og presset af stormagterne på en måde, som ville gøre, at de reelt ville have mindre handlerum, end de har i det rigsfællesskab, hvor der er mulighed for, at Grønland og Færøerne kan gøre næsten alt. Der er nogle få restriktioner selvfølgelig, men man kan gøre, næsten som man vil. Og i Danmark har man en allieret, som man kan arbejde sammen med, som vil Grønland og Færøerne det godt og gerne vil sørge for, at de trives, og som ikke har nogen skumle bagtanker om at holde dem nede eller på anden måde gøre dårlige ting ved dem. Det forhold har vi udviklet igennem rigtig mange århundreder, og vi vil gerne sørge for, at det fortsat bliver bevaret.

Det synes jeg godt at man kunne sige lidt mere klart også fra regeringens side. Det er, som om man ikke rigtig tør sige noget. Man tør ikke rigtig fortælle, hvad det er, man gerne vil med rigsfællesskabet. Fra Konservatives side har vi sagt meget klart, at vi gerne vil bevare det så vidt muligt i al evighed. Vi har også sagt, at det ikke er noget, vi bestemmer, for man kan jo ikke holde sammen på et rigsfællesskab, hvis folk ikke ønsker at være med. Så det er jo sådan, at det er Færøerne og Grønland, der bestemmer, om de ønsker, at rigsfællesskabet skal bestå. Givet at vi fra dansk side nok ikke kommer til at opsige det, er det jo Grønland og Færøerne, der ligesom har serveretten, i forhold til om det skal bestå. Men vi ønsker helt klart at holde fast i det, og vi synes, det er en rigtig god konstruktion.

Vi er nervøse for kineserne og russerne. Det skal der ikke være nogen tvivl om. Vi har den klare holdning, at vi står bedst ved at være tæt på amerikanerne, som er den stormagt, som vi har bedst grund til at stole på, og som er tættest på de værdier og den måde at indrette verden på, som vi kan tilslutte os. Sådan har vi det ikke med Kina og Rusland. Der er også ting, man skal være skeptisk over for i forhold til USA; det er slet ikke det. Men der er meget stor grund til at være mistroisk over for den måde, Kina og Rusland agerer på, og hvilke dagsordener de har, også når man ser på, hvordan de agerer i andre lande.

Så er der selvfølgelig også et moralsk aspekt, og det er, at vi alle sammen skylder at stå sammen om en bedre udvikling i verden. Vi kunne godt tænke os, at Færøerne kom lidt mere ind i kampen i forhold til at deltage i boykotten af Rusland. Jeg er glad for, at Grønland er med, men jeg kunne også godt tænke mig, at Færøerne kom lidt mere med i den kamp.

Kl. 14:09

Selv om man er meget lille, må man jo gøre, hvad man kan. Det gælder både på sikkerhedspolitik, og det gælder også på klimapolitik, hvor Grønland og Færøerne selvfølgelig også skal være med og gøre det, man kan, og ikke gemme sig ved at sige, at man er så små, at det ikke gør noget alligevel. Det har jeg heller ikke indtryk af at man gør. Det skal ikke lyde sådan. Man mærker jo meget tydeligt i Grønland effekterne af klimaforandringerne. Det er helt tydeligt. Bare når man flyver over indlandsisen, kan man se, at grænserne har rykket sig, og man kan se gletsjere, der rykker tilbage. Det er en udvikling, som kommer til at få kæmpestor betydning for Grønland.

Alt i alt synes vi egentlig, at samarbejdet er ganske godt. Vi håber, vi kan gøre det endnu bedre og endnu tættere. Vi har foreslået, at man bl.a. opretter et selvstændigt ministerium for rigsfællesskabet, fordi det ikke er udenrigspolitik, men heller ikke helt er indenrigspolitik – det ligger et eller andet sted imellem. Men det er lidt underligt, at det skal være så underprioriteret, at det ligger i en underafdeling i Udenrigsministeriet. Jeg har meget stor respekt for udenrigsministerens viden om rigsfællesskabet, som han jo har gennem både sin familie og sine mange år som statsminister og alt muligt andet. Så det er slet ikke det; udenrigsministeren er nok den mest kompetente til at varetage den opgave. Men konstruktionen af, at det ligger i Udenrigsministeriet, synes jeg grundlæggende sender et forkert signal, fordi det ikke er udenrigspolitik, men det gør også, at det ikke bliver prioriteret højt nok, i forhold til hvad det kunne blive, så man rigtig får taget fat i alle de opgaver, som vi kunne løse i rigsfællesskabet. Vi skal udvikle samarbejdet mere på uddannelsesområdet, sundhedsområdet, erhvervsområdet og en lang række andre områder.

Et af vores store ønsker er derudover også, at vi bliver bedre til at inddrage de færøske og grønlandske folketingsmedlemmer i arbejdet i Folketinget, fordi konstruktionen nu engang er sådan, at vi beslutter forsvarspolitik for både Danmark, Grønland og Færøerne her. Sikkerhedspolitik og pengepolitik og alt muligt andet bliver besluttet her i Folketinget. Der hører vi ofte et ønske om, at vi skal inddrage Landstinget, selvstyret, lagmanden og de lokale færøske og grønlandske politikere mere i samarbejdet. Og det kan man også, men nogle gange er det lidt mærkeligt at gå over åen efter vand, når repræsentanterne jo sidder lige her på forreste række i Folketinget og er valgt til netop at varetage de opgaver og være med til at blande sig i de beslutninger, som bliver truffet her i Folketinget for hele rigsfællesskabet, også for Grønland og Færøerne. Så vi ser gerne, at de fire medlemmer bliver inddraget mere.

Jeg skal gentage endnu en gang – jeg har sagt det mange gange – at jeg også håber, at det kommer til at gælde, når vi skal lave et forsvarsforlig, som betyder rigtig meget for især Grønland, men også for Færøerne, så man der er åben over for, at de færøske og grønlandske medlemmer kan komme med i et forlig. Det skal ikke forstås sådan, at man sådan automatisk kan være med, for det kræver også, at man har en fornuftig indstilling til forsvarspolitik og i øvrigt er indstillet på, hvordan man arbejder i en forligskreds. Der er mange forudsætninger, der skal gå op, for at man kan komme med.

Men det har været sådan, at det nærmest pr. automatik har været udelukket for færøske og grønlandske medlemmer at komme med i et forsvarsforlig, og det er meget forkert. Man kan heller ikke sige til et folketingsmedlem, der er valgt på Bornholm: Du kan ikke komme med i et forsvarsforlig, fordi du kun repræsenterer Bornholm. Altså, det er en forkert indstilling til det. Alle, der sidder i Folketinget, er ligeværdige og bør inviteres med i den slags aftaler, hvis de opfylder de øvrige forudsætninger for at kunne være med. Så jeg håber virkelig, at regeringen her tager skeen i den anden hånd og sørger for, at der bliver mere inddragelse.

Kl. 14:13

Formanden (Søren Gade):

Tak for det. Der er to korte bemærkninger. Først hr. Sjúrður Skaale fra Javnaðarflokkurin.

Kl. 14:13

Sjúrður Skaale (JF):

Tak for det. Nu talte ordføreren meget om rigsfællesskabet som konstruktion – den debat vil jeg utrolig meget gerne tage, men måske en anden dag, for det kommer jo også på dagsordenen. Men nu sagde ordføreren også, at han beklagede, at Færøerne ikke var med i sanktionerne mod Rusland, og det synes jeg var ærgerligt. Så vil jeg spørge ordføreren, om han er klar over, at Færøernes eksport til Rusland, som var 30 pct. for nogle år siden, var 24 pct. året før invasionen og nu er nede på 8 pct. og således er reduceret med to tredjedele, samtidig med at Danmarks samhandel med Rusland er reduceret med halvdelen. Altså, Færøerne har reduceret sin samhandel med Rusland langt mere, end Danmark har. Kan ordføreren se noget dobbeltmoralsk i at slå ned på Færøerne, som har reduceret samhandelen med Rusland langt mere, end Danmark selv har?

Kl. 14:14

Formanden (Søren Gade):

Ordføreren.

Kl. 14:14

Rasmus Jarlov (KF):

Nej, jeg var ikke klar over de præcise tal, så tak for den oplysning. Jeg sagde også, at jeg ønskede, at Færøerne kom mere med. Jeg er godt klar over, at man er med – men der har også været noget fodslæberi i forhold til at komme fuldt med i sanktionerne over for Rusland. Og jeg er også klar over, at det betyder meget for Færøernes økonomi, fordi eksporten til Rusland er stor, og at det derfor sikkert også har sat sig nogle betydelige spor i Færøernes økonomi.

Færøerne er jo et rigt land, som burde betale bloktilskud til Danmark, hvilket jeg har talt om tidligere, fordi man nu har så højt et bruttonationalprodukt. Det glæder vi os over, men så synes vi også, at man har råd til at være med fuldt ud i sanktionerne mod Rusland, som har begået så urimelig en handling over for Ukraine – også uden at skele til, om det så betyder en vis procentdel i forhold til andre.

Kl. 14:15

Formanden (Søren Gade):

Hr. Sjúrður Skaale.

Kl. 14:15

Sjúrður Skaale (JF):

Jeg synes, at Færøerne burde gøre mere; man gør en masse, men vi burde gøre mere. Jeg vil bare påpege – når det bliver sagt, at vi er fodslæbende – at Færøerne er uden for EU, men af egen fri vilje har tilsluttet sig EU's sanktioner og ikke bryder EU's sanktioner – vi bryder ikke EU's sanktioner, okay? Derfor synes jeg, det er lidt sådan irriterende at høre på, at man kritiserer Færøerne så meget hele tiden, som altså har reduceret sin samhandel med Rusland mere, end Danmark har reduceret sin samhandel.

Kl. 14:15

Formanden (Søren Gade):

Ordføreren.

Kl. 14:15

Rasmus Jarlov (KF):

Det er noteret, og jeg ønsker ikke at være irriterende over for Færøerne. Jeg synes nu heller ikke, at vi har kritiseret Færøerne så meget. Altså, der har været en debat, selvfølgelig, i danske medier. Jeg har selv været tilbageholdende med at udtale mig alt for meget og har også understreget, at den kritik, vi kommer med, ikke skal forstås, som at Danmark er på vej til at tvinge Færøerne til at agere på en bestemt måde, for Færøerne har juridisk set lov til at gøre, som de vil. Men derfor er det også stadig sådan, at man selvfølgelig må lægge øre til kritik, og det håber jeg man kan.

Kl. 14:16

Formanden (Søren Gade):

Fru Aaja Chemnitz, Inuit Ataqatigiit.

Kl. 14:16

Aaja Chemnitz (IA):

Tak til formanden. Sidste gang jeg var i debat med Konservative her i Folketingssalen, spurgte jeg ind til Konservatives partiformands sammenligning med Grønland og Afrika på is. Og jeg er bare lige nødt til at bringe det op, for der er mange ting, som jeg sådan set er rigtig glad for i samarbejdet med ordføreren; der er også mange ting, vi ikke er enige om; og jeg oplever også lidt, at ordførertalen til tider var sådan lidt provokerende for ligesom at fremtvinge en eller anden form for debat. Men når man taler om at have respekt for Grønland, tror jeg bare, det er vigtigt, at man også er opmærksom på, hvordan det er, vi taler om hinanden. Så det vil jeg i hvert fald gerne understrege. Og der har selvfølgelig været en snak, også internt med Konservatives formand, men det er bare vigtigt at sige, at det i hvert fald er faldet en del for brystet i Grønland og har været noget af en debat, som vi har haft, også under valgkampen. Så det er i hvert fald den vigtigste kommentar, jeg vil komme med.

Kl. 14:17

Formanden (Søren Gade):

Ordføreren.

Kl. 14:17

Rasmus Jarlov (KF):

Det kan jeg godt forstå, og jeg er også enig med hr. Søren Pape Poulsen i, at han ikke skulle være kommet med den udtalelse. Jeg kommer selv direkte fra Afrika, hvor jeg var i sidste uge, i Sudan og Eritrea, og jeg kan berette, at det minder meget, meget lidt om Grønland.

Kl. 14:17

Formanden (Søren Gade):

Fru Aaja Chemnitz.

Kl. 14:17

Aaja Chemnitz (IA):

Mange tak. Jeg vil komme ind på en anden ting. Tak for opbakningen, som sådan set altid har været der, til, at de grønlandske folketingsmedlemmer har kunnet sidde med ligeværdigt, og nu er det rent faktisk lykkedes, for det står jo i regeringsgrundlaget, at de grønlandske og færøske folketingsmedlemmer skal være med i et forsvarsforlig. Så det synes jeg bare er vigtigt også at få på plads – at det rent faktisk er lykkedes, delvis også med ordførerens opbakning. Tak.

Kl. 14:18

Formanden (Søren Gade):

Ordføreren.

Kl. 14:18

Rasmus Jarlov (KF):

Tak. Jamen det er jo noget, vi to har talt om i mange år, og jeg er også glad for det samarbejde, vi har via Forsvarsudvalget, hvor jeg også håber, at de grønlandske og færøske medlemmer føler at der er mulighed for at være med så meget som muligt. Jeg synes, det er meget afgørende for, at vores grundlov og vores rigsfællesskab fungerer, at alle, der er medlem af Folketinget, har mulighed for at være med i det arbejde, som er relevant for dem.

Kl. 14:18

Formanden (Søren Gade):

Tak for det. Der er ikke flere korte bemærkninger. Vi siger tak til hr. Rasmus Jarlov fra Det Konservative Folkeparti og byder velkommen til fru Trine Pertou Mach fra Enhedslisten.

Kl. 14:19

(Ordfører)

Trine Pertou Mach (EL):

Tak for det, og tak for redegørelsen. Det er jo en på alle måder vigtig, aktuel og relevant debat, som vi har i dag, ikke mindst fordi udviklingen i det arktiske område på alle måder er brændende vigtig, aktuel og relevant. Med Ruslands aggressive angreb på Ukraine i lodret strid med international ret og internationale spilleregler har det arktiske samarbejde jo fået et alvorligt skud for boven og er blevet gjort ganske vanskeligt. Men samtidig understreger det jo også, hvor utrolig vigtigt og nødvendigt det rent faktisk er med netop et stærkt og gensidigt forpligtende samarbejdsforum, og det er både i forhold til sikkerhed og forsvar, men jo også i forhold til kampen mod klimaforandringerne, beskyttelse af naturressourcer, bæredygtig udvikling og oprindelige folks rettigheder og plads ved bordet – nogle af de ting, som mine ordførerkolleger har været inde på i deres indlæg.

Det er ret åbenlyst, at der er rigtig mange stormagter rundtomkring i verden, som er klar til at diskutere Arktis og mener, at de har noget skulle have sagt omkring Arktis' fremtid uanset geografisk placering. Det er jo ganske forståeligt i og for sig, men det er i vores øjne ekstremt farligt, hvis stormagtskonflikter får lov til at flytte ind og dominere det arktiske samarbejde, og det er også noget af det, som vi mener at vi fra dansk side skal bidrage til ikke sker. Det er noget med at få inddæmmet den handlingslammelse, som der faktisk er i dele af Arktis i øjeblikket. Det lyder vanskeligt, og det er det også, men det er ikke et argument for ikke at forsøge at gøre det, man kan.

For os i Enhedslisten er det en væsentlig del af vores kompas, at det samarbejde, vi fra dansk side har med Grønland og Færøerne, skal prioriteres og sikres en reel og mærkbar indflydelse og selvbestemmelse, sådan at Grønland og Færøerne er ligeværdigt inddraget i de relevante politiske fora, som vi deltager i. Og nogle af de centrale principper her er jo, at forsvarspolitik set fra København også skal ses fra resten af rigsfællesskabet, og omkring det arktiske skal det være med en direkte involvering af Grønland og Færøerne og også vores nordatlantiske kolleger her i Folketinget. Jeg ved godt, det ikke tilkommer mig eller Enhedslisten at definere, hvem der sidder med ved forhandlingsbordet, men lad der hermed lyde en opfordring til, at man i det mindste lytter og i stort omfang inddrager vores nordatlantiske kolleger i diskussionerne om cybersikkerhed, overvågning, dual use osv., som kollegerne også har været inde på i dag og mange gange tidligere.

Et andet princip, som er vigtigt for os i Enhedslisten, når vi diskuterer klimaforandringer, bæredygtig udvikling osv., er, at vi så også husker, at oprindelige folks organisationer og naturen er i centrum. For nok er der mange økonomiske, militære og sikkerhedsmæssige interesser på spil for alle mulige lande i det her område, men det helt centrale spørgsmål er jo, hvordan den udvikling, der sker, påvirker de mennesker, der lever i det arktiske område, og hvordan den påvirker den natur og det dyreliv, der er i området, og derfor er det jo også et centralt spørgsmål, hvordan de mennesker, der lever i det arktiske område, faktisk inddrages og sidder med ved bordet. Det gælder de folkevalgte, det gælder landenes regeringer, men det gælder jo også de oprindelige folks organisationer, og det er noget af det, vi synes vi burde bruge mere krudt på, også fra dansk side.

Så er der selve klimaforandringerne og kampen imod dem. Vi glæder os også, som andre ordførere også har sagt, over, at den grønlandske regering har ambitioner om at rykke på vandkraft og tiltræde Parisaftalen. Det er utrolig vigtigt og en meget, meget vigtig del af det arktiske samarbejde og samarbejdet om biodiversitet, miljøudfordringer og klimaudfordringer, og nogle af de ting, som er oplagte og noget af det, som vores grønlandske kollega sagde tidligere omkring forskning og prioritering af forskningsmidler – hvem det er, der forsker, og hvem det er, der deltager i forskningssamarbejder – er bæredygtig økonomisk udvikling og hele den grønne omstilling og alt det andet, der skal til. Der er det vigtigt, at vi fra dansk side understøtter så meget, vi overhovedet kan.

Det er et temmelig brændende spørgsmål og en temmelig brændende opgave at fastholde, at den udvikling, der sker i det arktiske område, er fredelig; at vi fastholder, at den skal være fredelig; at vi fremmer, at den skal være fredelig; at vi sikrer, at det er en fredelig udvikling. Det skal være en udvikling, der er baseret på regler og ikke på stormagtsinteresser, men på afspænding og demilitarisering, og det skal – til trods for at det er om ikke umuligt, så i hvert fald ganske vanskeligt i de her måneder – ikke være nogle udfordringer, der løses alene med militære og forsvarspolitiske svar forstået ganske snævert. Vi må ikke blive blinde for, at de militære svar har deres begrænsninger. Det betyder også, at det er desto vigtigere, at vi fra dansk og nordisk side arbejder aktivt for lavspænding i det arktiske område.

NATO er med al sin interesse jo også i den her sammenhæng en stormagtsinteressevaretager. Derfor er det i vores øjne oplagt, at det faktum, at Sverige og Finland bliver en del af NATO og får medlemskab af NATO – ud over at det kan blive en udfordring i forhold til den geografiske grænse til Rusland – muligvis også giver nogle muligheder for, at vi fra dansk side kan bruge det nordiske samarbejde noget mere. Jeg ved godt, det er en holdning i skiftende regeringer, at USA er vores bedste ven, men jeg mener faktisk – ud over at man kan sætte spørgsmålstegn ved den antagelse – at i de spørgsmål, der gælder Arktis, at de nordiske lande og vores grønlandske og færøske kolleger måske er nogle af de vigtigste venner at have. Det er i hvert fald vigtigt set med vores øjne, at NATO ikke får en alt for dominerende rolle, for så er det en alt for stor risiko, at det er stormagtsinteresser og ikke regelbaseret udvikling, som bliver det dominerende.

Kl. 14:25

Jeg vil slutte af med at sige, at det arktiske samarbejde fortsat skal fremme og sikre en fredelig og lavspændingsbaseret udvikling. Det skal være en udvikling, der er baseret på ligeværdighed mellem de aktører, der er involveret; det gælder også de oprindelige folks organisationer. Jeg ved, at der er nogle udfordringer omkring det her med retten til at bruge sine naturressourcer, men vi er bare i en situation, hvor store dele af den allerrigeste del af verden – nu må jeg ikke bruge ordet fra talerstolen her – godt og grundigt har ødelagt mulighederne for, at vi kan bruge kvit og frit af de naturressourcer, der er på jordkloden. Hele verdens udvikling og hele verdens udfordringer med klimaforandringerne kan man ligesom se udspille sig i det arktiske område. Derfor er det så vigtigt, at vi også bruger den ramme til at diskutere kampen mod klimaforandringer, biodiversitet, brugen af naturressourcer og miljøperspektiverne på en ligeværdig måde.

Så må vi sidst, men ikke mindst insistere på, at oprustning, spændinger, stormagtskonflikter skal imødegås med demilitarisering, lavspænding og en regelbaseret udvikling. Det er en helt særlig forpligtelse, vi har, ikke mindst i det arktiske. Tak for ordet.

Kl. 14:26

Formanden (Søren Gade):

Tak for det. Der er en kort bemærkning. Fru Aki-Matilda Høegh-Dam, Siumut. Værsgo.

Kl. 14:26

Aki-Matilda Høegh-Dam (SIU):

Tak til ordføreren for talen. Jeg vil blot gerne kvittere for – det er vi i Siumut i hvert fald rigtig glade for – at oprindelige folk og oprindelige folks rettigheder bliver nævnt af en ordfører i en debat om Arktis. Det er ikke så ofte, det høres, men om ikke andet er det en af de vigtigste pointer, vi også bliver nødt til at arbejde med. For når vi snakker om demokrati, og når vi snakker om de fælles værdier, vi har, også på udenrigspolitisk niveau, er det netop også vigtigt, at vi opretholder menneskerettigheder, bl.a. igennem oprindelige folks rettigheder.

Der bliver også nævnt lidt om nordisk samarbejde. Kunne det så egentlig tænkes, når vi snakker om vidensudveksling og vidensdeling, at man også kiggede til andre oprindelige folk? Her tænker jeg på andre inuitfolk, som på en eller anden måde kan have noget af den samme viden, som grønlandsk inuit kan, og på den måde kan man vidensudveksle med hinanden derfra og ikke kun Norden imellem.

Kl. 14:27

Formanden (Søren Gade):

Ordføreren.

Kl. 14:27

Trine Pertou Mach (EL):

Tak, og tak for spørgsmålet. Det er i hvert fald helt klart vores indstilling og vores holdning i Enhedslisten, at det skal vi gøre, også i det nordiske samarbejde. Det skal vi i det hele taget i hele verden, når vi navigerer rundt og vil være med til at definere, hvordan udviklinger skal se ud, eller have indflydelse på udviklinger og understøtte udviklinger. Oprindelige folk, hvor end de er, skal inddrages i beslutninger om, hvordan deres samfundsudvikling skal se ud.

Kl. 14:27

Formanden (Søren Gade):

Der er ikke flere korte bemærkninger, så vi siger tak. Jo, det var der så alligevel. Fru Aaja Chemnitz, værsgo.

Kl. 14:27

Aaja Chemnitz (IA):

Mange tak. Jeg havde lidt tekniske problemer med at trykke mig ind. Stor opbakning til udtalelserne omkring det her med at arbejde aktivt for lavspænding i området. Der er jo også nogen, der indimellem synes, vi er naive, når vi synes, at det er det, vi skal arbejde for, men det er det, som er rigtig vigtigt for rigtig mange i Grønland, så bare en opbakning herfra.

Så er det jo rigtig godt, at der bliver talt om oprindelige folks rettigheder. I praksis oplever jeg, at det faktisk er rigtig svært for ICC, som jo sådan set er kongerigets eneste repræsentant for arktiske oprindelige folk, at få penge til det internationale arbejde, som de laver. Så jeg håber bestemt, at der bredt i Folketinget vil være en opbakning til at støtte ICC.

Så blev der nævnt det her med retten til brug af naturressourcer. IA har jo et motto, der hedder »Intet om os, uden os« , og det gælder jo for alle folk, der arbejder og bor i Arktis, og det gælder også i forhold til Norge. Det vil jeg komme ind på i næste runde.

Kl. 14:28

Formanden (Søren Gade):

Ordføreren.

Kl. 14:29

Trine Pertou Mach (EL):

Tak for det. Det er jo fuldstændig rigtigt, at det er nemt at stå og tale om, at oprindelige folks organisationer skal være repræsenteret ved bordet, når der skal forhandles eller skal diskuteres. Noget af det, vi fra dansk side generelt har været gode til at sige, er, at vi også skal understøtte – og uden sammenligning – fattige lande i det globale syds tilstedeværelse i f.eks. FN-fora eller ved internationale møder. Så noget af det, vi kan, er jo helt banalt at sætte økonomi til rådighed, sådan at organisationerne får mulighed for at rejse og deltage de steder, hvor de skal være. Det ville jeg synes var en god måde at prioritere nogle af vores ressourcer på.

Omkring det her med retten til brug af naturressourcer vil jeg sige: Det forfærdelige er jo, at vi er i en så stor og alvorlig klima-, biodiversitets- og miljøkrise, at vi er nødt til at have en diskussion om det, og det rammer jo nogle dilemmaer i forhold til retten til selvbestemmelse og retten til egen udvikling og definition af egen udvikling. Derfor skal vi finde en vej i det, hvor vi beskytter den natur og de ressourcer, der er, og overlader udviklingen til de folk, som bor der, hvor de bor.

Kl. 14:30

Formanden (Søren Gade):

Fru Aaja Chemnitz for en sidste kort bemærkning.

Kl. 14:30

Aaja Chemnitz (IA):

Tak for opbakningen. Et eksempel fra Norge, som jeg tror er noget, vi alle sammen skal skrive os bag øret, er, at man har ønsket at etablere flere vindmølleparker på et område, som sådan set tilhørte samerne, og det har man kaldt green colonialism. Altså, der er jo sådan set generelt i den del af verden, som vi befinder os i, en stor opbakning til grøn omstilling, men samtidig kan man jo, når man ikke lytter til og ikke inddrager oprindelige folk, opdage, at der er to forskellige rettigheder, der i virkeligheden modarbejder hinanden. Det tror jeg er et eksempel, man er nødt til at være opmærksom på. Hvad tænker Enhedslisten om det?

Kl. 14:30

Formanden (Søren Gade):

Ordføreren.

Kl. 14:30

Trine Pertou Mach (EL):

Tak. Jamen vi er fuldstændig enige. Jeg vil sige, at jeg jo selv kom fra en ngo-verden, lige inden jeg blev valgt til Folketinget, hvor noget af det fremmeste arbejde, vi lavede, netop var at diskutere, hvordan man, når man skaber udviklingsprojekter – hvad enten det er store vindmølleparker, eller det er alle mulige andre former for infrastrukturprojekter – ikke gør det på andre menneskers jord uden at inddrage de mennesker, der bor der, i beslutningerne om, om de skal ligge de steder, hvor de skal ligge; det giver sig selv – intet om folk uden folk.

Kl. 14:31

Formanden (Søren Gade):

Nu er der ikke flere korte bemærkninger til ordføreren. Vi siger tak til fru Trine Pertou Mach fra Enhedslisten og byder velkommen til hr. Christian Friis Bach fra Radikale Venstre.

Kl. 14:31

(Ordfører)

Christian Friis Bach (RV):

Tak for det, og tak til regeringen og udenrigsministeren for redegørelsen. Radikale Venstre ønsker et styrket samarbejde inden for rigsfællesskabet, når det gælder de udenrigspolitiske og sikkerhedspolitiske emner, og derfor er den her redegørelse og debat også vigtig.

Udviklingen i det arktiske område er jo bekymrende. For blot et par uger siden stod jeg i Frederikshavn på »Esbern Snare«, der en halv time efter drog mod det nordlige Norge, ud for Norges nordlige kyst, på en øvelse. Det er ikke unormalt, men det er heller ikke tilfældigt. Redegørelsen beskriver jo de stigende og meget bekymrende sikkerhedspolitiske udfordringer i lyset af krigen i Ukraine, og hvordan Rusland optrapper massivt i det arktiske område. Det samme billede så vi jo på det meget informative seminar, vi havde i Den Arktiske Delegation. Suspenderingen af arbejdet i Arktisk Råd øger jo kun yderligere spændingerne og mindsker mulighederne for at finde fredelige fælles løsninger.

Det er jo NATO-medlemskabet, der udgør en fælles grundpille i udenrigs- og sikkerhedspolitikken, mens vi i Grønland, på Færøerne og i Danmark har forskellige interesser i EU og har valgt forskellige veje. Men både i NATO og i EU bliver vores stemme stærkere, når det gælder udenrigspolitiske og sikkerhedspolitiske emner, når vi taler sammen, og når vi taler med hinanden.

Hjemmestyre- og selvstyrelovene giver jo Færøerne og Grønland ret til at føre selvstændig udenrigspolitik på hjemtagne områder efter koordinering med Danmark, og den ret har Færøerne og Grønland i stigende omfang benyttet sig af de sidste år. Det mener vi er vigtigt, og vi mener, det er vigtigt, at alle rigsfællesskabets dele har indflydelse på fælles udenrigs- og sikkerhedsanliggender. Det er vigtigt, at vi kan dele fortrolig information, og derfor er det jo godt, at der er etableret rum til at sikre kommunikationslinjerne til Tórshavn og Nuuk. Det er vigtigt, at vi i alle relevante sager har en reel dialog og giver alle rigsfællesskabets dele indflydelse, før vi træffer beslutninger. Det Udenrigs-, Sikkerheds- og Forsvarspolitiske Kontaktudvalg mellem rigsfællesskabets regeringer har en helt central rolle her, og vi ønsker samarbejdet udvidet til også at involvere de respektive parlamenters udenrigspolitiske udvalg og nævn, så der er en bred politisk fundering af samarbejdet.

Radikale Venstre vil også prioritere, at det kommende forsvarsforlig i Folketinget også behandles med naalakkersuisut og landsstyret i kontaktudvalget. Og vi ønsker, at de stigende trusler i det arktiske område skal afspejle sig i vores fremtidige forsvars- og sikkerhedspolitiske strategi. Vi ser frem til at styrke kapaciteten til at overvåge og patruljere det arktiske område, for for et rigsfællesskab som vores med en så stærk placering i det arktiske område er søværn og beredskab afgørende prioriteter.

Vi ønsker også, at grønlændere og færinger i højere grad indgår i udenrigstjenesten via aktivt samarbejde og rekruttering. Vi ønsker, at kapaciteten og samarbejdet om forskning og undervisning på det udenrigs- og sikkerhedspolitiske område bliver styrket i rigsfællesskabet og i Grønland og på Færøerne.

En anden central udfordring, der beskrives i redegørelsen, er klimaforandringerne. Med afsmeltningen af havisen er der jo brug for et styrket samarbejde om klima i det arktiske område – klimaforskning, men også klimahandling. Jeg har deltaget i de internationale klimaforhandlinger og der oplevet, hvordan vi sammen har en langt stærkere stemme, hvis vi taler sammen og arbejder sammen og også inddrager den store viden, der er hos de oprindelige folk i de arktiske områder, og sikrer, at de får en stemme i de internationale klimaforhandlinger. Vores stemme bliver også stærkere, hvis vi i fællesskab sikrer stærkere klimahandling, både i Danmark, i Grønland og på Færøerne.

Der er i lyset af den stigende tilgængelighed i området grund til at være endnu mere opmærksom på områdernes store sårbarhed. Vi skal styrke vores miljøforskning og naturbeskyttelse, beskyttelsen af biodiversiteten og i lyset af den seneste FN-aftale også beskyttelsen af havmiljøet.

Vi skal styrke implementeringen af de internationale miljøkonventioner. Jeg vil særlig tale for to miljøkonventioner, som jeg selv har haft ansvaret for i min tid i FN, eller faktisk tre konventioner, nemlig konventionen om luftforurening, konventionen om de grænseoverskridende virkninger af industriulykker – noget, der i stigende grad kan udgøre en trussel i det arktiske område – og så Århuskonventionen, som er særlig vigtig, da den jo sikrer en stemme for befolkningen i de arktiske områder og giver dem ret til at blive hørt, hvis der er trusler mod deres natur og miljø, og også ret til at føre sager, hvis det sker, altså på baggrund af bestemmelser i Århuskonventionen. Det er igen også særlig vigtigt for de oprindelige folk i området.

Så med de bemærkninger vil jeg gerne anerkende udenrigsministerens og regeringens stigende fokus på rigsfællesskabet og det arktiske område og takke regeringen og udenrigsministeren for en god redegørelse. Tak for ordet.

Kl. 14:36

Den fg. formand (Hans Kristian Skibby):

Tak til ordføreren. Der er en enkelt spørger, og det er hr. Sjúrður Skaale. Værsgo.

Kl. 14:36

Sjúrður Skaale (JF):

Tak for det. Nu repræsenterer ordføreren jo det måske mest EU-begejstrede parti i Folketinget, men ordføreren sagde ikke meget om, hvordan EU's rolle bør være i Arktis. Der er jo etableret et EU-kontor, og der skrives EU-strategier for Arktis osv. Kan ordføreren komme lidt ind på, hvordan han ser EU's rolle i det, der sker i Arktis?

Kl. 14:37

Den fg. formand (Hans Kristian Skibby):

Ordføreren.

Kl. 14:37

Christian Friis Bach (RV):

Tak for spørgsmålet. Man kan sige, at når det gælder klimaindsats, klimaforskning og klimasamarbejde, og når det gælder miljøbeskyttelse, har EU meget at byde på, og den kapacitet håber jeg da også kan blive stillet til rådighed i det arktiske område og i Grønland og Færøerne. Med Danmarks fjernelse af forsvarsforbeholdet vil det sikkerhedspolitiske samarbejde i EU jo også blive styrket, og med Finlands og Sveriges indtræden i NATO og samtidige deltagelse i EU kan det sikkerhedspolitiske samarbejde både i EU og i NATO forhåbentlig blive styrket i det arktiske område. Her mener jeg, det er afgørende, at vi har en stærk dialog i rigsfællesskabet om, hvordan vi bedst, også i EU, præsenterer og arbejder sammen om at styrke det sikkerhedspolitiske samarbejde i Arktis. Det gælder også i forskningsindsatsen med PESCO-samarbejdet. Så her ser jeg, at EU kan blive en stadig stærkere og vigtigere partner i det arktiske samarbejde.

Kl. 14:38

Den fg. formand (Hans Kristian Skibby):

Så er det spørgeren for sit andet spørgsmål. Værsgo.

Kl. 14:38

Sjúrður Skaale (JF):

Der har været et par ordførere i dag, som har talt for, at man skal lade ressourcerne i Arktis være i fred, at dem skal man ikke røre. Mens alle andre lande udnytter deres ressourcer, skal befolkningerne, som bor i Arktis, holde fingrene væk. Det er nogle røster, der har været, og nogle meninger, der er blevet luftet, i mange EU-lande, også på meget højt plan i mange EU-lande, og det lyder lidt dobbeltmoralsk, når man hører ministre, som lever i lande, hvor alle ressourcer udnyttes så bæredygtigt, som man kan, sige: Deroppe skal I holde fingrene væk fra de naturressourcer, som I har. Hvordan stiller ordføreren sig i den debat?

Kl. 14:39

Den fg. formand (Hans Kristian Skibby):

Ordføreren, værsgo.

Kl. 14:39

Christian Friis Bach (RV):

Altså, jeg mener jo, at det er oplagt, at vi taler for, at man ikke i de arktiske områder begår de samme fejl, som vi måske har begået i vores del af verden, og på den måde mener jeg, at den særlige sårbarhed, der er i forhold til naturen, havmiljøet og biodiversiteten i de arktiske områder, tilsiger, at vi skal have en styrket beskyttelse af de arktiske områder, også hvad angår udvinding af naturressourcer, f.eks. olieudvinding. Så derfor står jeg sådan set på mål for, at vi forhåbentlig i fællesskab kan sikre en meget udbredt og stærk beskyttelse af både havmiljø, natur og biodiversitet i de arktiske områder. Det mener jeg der er brug for, og det mener jeg vi skal samarbejde om.

Kl. 14:40

Den fg. formand (Hans Kristian Skibby):

Vi siger tak til ordføreren for Radikale Venstre, hr. Christian Friis Bach. Næste ordfører er hr. Morten Messerschmidt, Dansk Folkeparti. Værsgo.

Kl. 14:40

(Ordfører)

Morten Messerschmidt (DF):

Vi står i den mest komplekse sikkerhedspolitiske situation siden den kolde krig. Ruslands invasion af Ukraine har bragt krig til Europa, og vores fred og orden – det, vi troede var en verdensorden – er truet. Og som om det ikke er nok, skubber Kina samtidig også til hele den globale magtbalance. Alle de globale tektoniske plader er i voldsomme bevægelser, og det er det, vi som Folketing skal forholde os til. Det kommer til at koste kroner og øre at sikre vores samfund.

Det er en kompleks sikkerhedspolitisk situation, vi står i. Modsat af hvad mange siger, er den dog ikke helt ny. Det er snarere min og mit partis opfattelse, at virkeligheden halter noget efter realiteterne, i hvert fald mange steder. Vi er nemlig længe blevet bedt om at levere vores andel, for det koster at være med i NATO. Man kunne jo rettelig spørge, hvorfor andre skulle tage os seriøst, hvis vi ikke selv gør det. Jeg håber derfor også, at vi hurtigst muligt indser, at vores troværdighed som alliancepartner i NATO afhænger af vores evne til at gøre det, vi siger, og til at tage vores egen sikkerhed seriøst. Det gælder ikke mindst i Arktis, hvor den beskyttelse og de forpligtelser, der er i NATO, som bekendt ikke finder anvendelse. Det betyder også, at vi skal se ud over NATO. Vi skal se indad, og vi skal se imod USA.

Arktis udgør et enormt geografisk område, og adgang til data og overvågning er centralt for, at Danmark kan varetage både egne, fællesnordiske og NATO's interesser i området. USA vil gerne have os med, men jeg tror ikke, det vil overraske nogen, hvis jeg påstår, at USA nok vil tage de skridt, de finder passende, uagtet hvad vi her måtte mene. Oprustningen i det arktiske område ærgrer mig selvsagt, men hvad skal vi egentlig stille op, når Rusland har oprustet i området i hen ved 15 år? Jeg synes godt, at vi med ærlighed kan sige, at det ikke var os, der begyndte, men at vi for vores interesse og for den verden, vi ønsker at se, har en pligt til at reagere. Derfor er vi selvsagt nødt til at tage vores forholdsregler. Vores rolle som selvstændigt kongerige afhænger af, hvad vi gør for vores nordlige broderfolk på Færøerne og i Grønland, og hvordan vi sikrer hævdelsen af vores suverænitet fra Østersøen til det nordlige Grønland.

I Dansk Folkeparti ønsker vi at finde midlerne til vores forsvar, til forsvaret af kongeriget Danmark og til vores soldater, som vi beder om at løse svære opgaver både herhjemme og langt hjemmefra. I modsætning til regeringen anser vi ikke forsvarsudgifterne som de sidste, der skal finansieres. Vi ser det som det første, det væsentligste. Det at kunne sikre vores, kongerigets, og vores borgeres tryghed og sikkerhed er den første og fornemste opgave, som man kan have som nation.

Helt grundlæggende er det derfor Dansk Folkepartis holdning, at vi nu først og fremmest skal have fuldstændig styr på suverænitetshåndhævelsen i hele kongeriget, og det langt mere end i dag. Vi skal vide, hvad der sker, og derfor skal vi gøre langt mere end det, vi hidtil har gjort, fra Østersøen til Arktis, fra Gedser til Thule. Det betyder konkret, at vi skal styrke overvågningen og tilstedeværelsen i hele kongerigets interesseområde, Østersøen, Nordatlanten og Arktis. Vi skal fokusere på at sikre og overvåge hele kongeriget i alle fem domæner, i rummet, i cyberspace, i luften, til vands og til lands. Vi skal selvklart gøre, hvad vi kan, for at leve op til det, vi skal levere til NATO. Men det sikrer ikke hele kongeriget, og derfor skal vi være meget opmærksomme på de af vore indsatser, som ikke er i NATO-regi. Det er især indsatserne i Nordatlanten og i Arktis.

Det er naturligvis Dansk Folkepartis holdning, at vi i den fremtidige indsats og oprustning skal sikre en fornuftig balance mellem kongerigets og NATO's interesser, for vi skal huske på, at NATO ikke er et mål i sig selv; det er et middel til at bevare et trygt og sikkert Danmark og et middel til at bevare stabiliteten, trygheden og sikkerheden for dem, vi betragter som vores nærmeste allierede.

Kl. 14:45

Jeg vil ikke her gå så meget ind i genopbygningen af det danske forsvar og det massive behov for først og fremmest flere penge. Jeg vil blot signalere, at der er behov for, at alle dele af kongeriget bidrager til den genopbygning, og at vi tænker i helt andre baner end dem, vi plejer, hvor tingene går op i forvaltning, arbejdsret og ja, plejer. Plejer er død. Der er og bliver brug for, at alle indbyggere i kongeriget, i Danmark, på Færøerne og i Grønland, går helhjertet ind i det her. Med andre ord: Med beskyttelsen af kongeriget følger et fælles ansvar for alle, fra øst til vest, syd til nord, mand som kvinde. Der bliver brug for alle til at opføre, vedligeholde og varetage funktionerne, civilt som militært.

Vi skal på kløgtig vis fordele vores fokus og midler mellem NATO's ønsker og USA's. USA har øje på Arktis og kongeriget Danmark, NATO kun på Danmark. Men vi kan gøre mange ting. For det første er en væsentlig styrket kapacitet til satellitovervågningen for at overvåge det enorme territorium, kongeriget udgør, er ikke blot en god løsning på mange udfordringer både civilt og militært. Det er også en kapacitet, der i høj grad bidrager til NATO's samlede forsvar.

For det andet skal vi have en øget luftovervågning i Arktis og Nordatlanten, der kan imødekomme en central del af det voksende behov for overvågning på alle niveauer i regionen. At overvåge luftrummet i den del af kongeriget er udfordrende og vil formentlig kræve indsættelse af specialiserede radarfly, men det er nødvendigt, hvis vi skal sætte handling bag, og det skal vi. Vi skal som arktisk stat leve op til det medansvar, vi har for den regionale sikkerhedspolitiske orden i Arktis, samtidig med at der sikres optimale muligheder for alle, der bor i Grønland, og her er luftrekognoscering centralt for en række kritiske civile opgaver såsom eftersøgning og redning, isdetektion, indsats mod ulovligt fiskeri, olieudslip og klimaovervågning.

For det tredje skal vi sikre, at vi har en dansk flåde, der fortsat kan operere i og omkring Grønland. Derfor bliver det helt afgørende for os, at vi straks sætter gang i anskaffelsen af afløseren for de inspektionsskibe, der i årtier har gjort det fortræffeligt, men som snart ikke kan mere. Tilstedeværelsen af den danske flåde i Arktis er i forvejen vital for Grønland, og det er centralt, at vi har en flåde, der er til stede til alle tider.

Centralt for alle områder er, at vi så vidt muligt tænker – med formandens tilladelse – en dual use, så indsatserne i alle faser er til gavn for arbejde, uddannelse og civile samfundsopgaver for borgerne i Danmark, Grønland og på Færøerne. Og vi vil gerne inddrage grønlænderne og færingerne mere i deres egen sikkerhed. Det er mit håb, at også de kan se, at det giver mening. Vi vil ikke køre nogen over, men det er klart, at vores broderfolk i Nordatlanten skal forstå, at man ikke nødvendigvis mener det samme i USA, at man ikke nødvendigvis i alle ender og kanter har samme interesser. Danmark er derimod deres garanti for en fair behandling i pagt med den ånd, der altid har været i rigsfællesskabet. Tak for ordet. Jeg ser frem til den videre drøftelse.

Kl. 14:49

Den fg. formand (Hans Kristian Skibby):

Tak til ordføreren for ordførertalen. Der er en spørger, og det er hr. Sjúrður Skaale. Værsgo.

Kl. 14:49

Sjúrður Skaale (JF):

Tak for det. Jeg er meget enig i det, ordføreren sagde. Jeg kan godt lide, at ordføreren siger, at alle dele skal bidrage og stille krav osv. Jeg mener at vide, at ordføreren er en stor ynder af Thomas Mann, hvis bog »Trolddomsbjerget« beskriver nogle læger, som får magt over mennesker ved at tale ned til dem, og der opnås sådan en status på bjerget i den her roman, hvor jo mere syg man er, jo mere elendig man gør sig selv, jo mere lydhørhed får man, og jo mere magt får man på en eller anden mærkelig måde. Det gælder om at være elendigere, for gennem elendigheden bliver man stærk og får ørenlyd. Det er ikke den måde, man skal tale til hinanden på i rigsfællesskabet, man skal tale direkte og kontant, og det er jeg glad for ordføreren gør.

Det virkede, som om ordføreren indledte forhandlingerne om forsvarsforliget i sin tale, altså en tale, der var en forløber for de forhandlinger. Jeg har også stillet en anden ordfører det her spørgsmål: Vil ordføreren være med på, at der bevilges penge til, at  de skibe, som sejler ved Færøerne – Thetisskibene, som er de ældste skibe i den danske flåde, som er forældede, men som er blevet livstidsforlængede, som det hedder, og som opererer i meget barskt farvand – bliver fornyet gennem den nye forsvarsaftale?

Kl. 14:51

Den fg. formand (Hans Kristian Skibby):

Så er det ordføreren. Værsgo.

Kl. 14:51

Morten Messerschmidt (DF):

Jeg kan svare meget kort: Ja. Men man behøver ikke kun at svare kort, så jeg vil gerne uddybe. Jeg betragter det, som hr. Sjúrður Skaale siger, som meget centralt. Rigsfællesskabet må aldrig ende som hos Thomas Mann og »Trolddomsbjerget«, hvor der er nogen, der lader sig døse hen, fordi de tror, at andre tager opgaverne på sig. Rigsfællesskabet skal netop hvile på en værdighed og en lige respekt for alle de tre folk. Jeg kunne næsten fristes til at sige, at det jo nogle gange kan være svært i omskiftelige politiske miljøer.

Nu ved jeg jo, at hr. Sjúrður Skaale har en forkærlighed for Stefan Zweigs »Kamæleonen«, hvor man kan se, hvordan man kan begå sig i mange forskellige politiske miljøer. Selv om kamæleonen i Zweigs forlæg måske ikke ligefrem er forbilledlig, er målet, uanset hvem der har regeringsansvaret – om det gælder i Danmark, på Færøerne eller i Grønland – at begå sig i de politiske miljøer, der nu er for det fælles formål, som vi har, og som vi må have.

Kl. 14:52

Den fg. formand (Hans Kristian Skibby):

Vi siger tak til ordføreren for Dansk Folkeparti, og vi skal videre til næste ordfører i talerrækken. Det er fru Theresa Scavenius fra Alternativet. Værsgo.

Kl. 14:52

(Ordfører)

Theresa Scavenius (ALT):

Tak for det. Jeg har egentlig været meget overvældet over at skulle snakke om de her ting i dag. Nogle af os skal også snakke om EU-redegørelsen her om lidt, og det er jo de her ekstremt komplekse spørgsmål, som det næsten er umuligt at finde nogle gode løsninger på. Det er jo derfor, vi i dag også primært bare kan snakke om at opliste alle problemerne og udfordringerne og så forsøge at finde nogle løsninger. Men grundlæggende synes jeg bare, det er rigtig svært.

For det, vi står over for i Arktis, er jo konsekvenserne af noget politik, der er blevet ført i mange årtier, og når man først har nogle problemer, er det rigtig svært at løse dem igen, og det er selvfølgelig primært en manglende klimapolitisk indsats, men det er jo også en manglende diplomatisk indsats. Det er derfor, jeg synes, det er lidt ærgerligt, at der bliver snakket så meget forsvarspolitik i dag, og det er også derfor, jeg er glad for, at det er udenrigsministeren, der er her i dag. For det her handler ikke kun om at snakke forsvar. Det er ekstremt vigtigt, at vi forstår det som en diplomatisk opgave at skabe samarbejde, stabilitet og fred i det arktiske område.

Det er jo det her med, at det arktiske på en eller anden måde er sådan en miniverden, hvor vi kan se helt tydeligt, hvordan alle problemstillinger i dag er meget filtret sammen. Vi har de geopolitiske konflikter, vi har klimapolitikken, og vi har spørgsmålet om, hvordan vi sikrer bæredygtig naturudnyttelse osv. Det er her, hvor vi kan se, at tingene hænger sammen, og hvad der måske i mange år her i Danmark har føltes som noget, hvor det var forskellige ting, og hvor vi godt kunne lave handelspolitik et sted og lave klimapolitik et andet sted, så er det altså virkelig tydeligt her at se, hvor tæt de forskellige konflikter hænger sammen.

Det er også derfor, det er ekstremt ærgerligt, at vi stadig væk er fanget i det her med det 20. århundredes territoriale konflikter, hvor det handler om at finde ud af, hvor det lige er, grænserne skal gå. For grundlæggende burde vi ligesom flytte os ind i det 21. århundrede og se mere fællesskabsorienteret på det hele og sige: Hvordan sikrer vi levedygtige vilkår for mennesker og dyr og naturen på den her planet?

Men så langt er vi ikke kommet endnu, og det er også derfor, at det er en stor udfordring, at vi har et så svækket FN, synes jeg. For når vi snakker NATO, ja, så er det ekstremt vigtigt, men den største udfordring, vi har, er, at vi ikke har stærke internationale fredsbevarende institutioner, og derfor håber jeg også, at sådan noget som et styrket EU-engagement i det arktiske område kan være rigtig positivt og måske også netop Arktisk Råd og Nordisk Råd. Jeg ved slet ikke nok om alle de her ting, og jeg har allerede lært rigtig meget i dag ved at lytte til alle jeres taler, vil jeg sige, og der er rigtig mange aspekter, jeg slet ikke forstår i dybden endnu, men som jeg håber vi kan samarbejde om fremadrettet.

Jeg har bare nogle pointer, jeg lige vil nævne, og den første er, at i hvert fald når vi snakker forsvarspolitik, er det rigtig vigtigt, og vi kan tydeligt se det i Arktis, at vi har brug for den her bredspektrede forståelse af, hvad forsvar er. Forsvar er ikke kun krudt og kugler, det er også civilt forsvar, det er også beredskab, det er også det her med dual use, og det er i det hele taget også energi- og klimapolitik, og jeg håber virkelig, at det bliver taget med her, når vi skal med til forsvarsforhandlinger.

Jeg har også en anden pointe, jeg gerne vil have med i dag, og det er i forhold til klimapolitikken. For jeg synes også, det kunne være rart, hvis vi havde den her ærlige samtale omkring, hvor lidt klimapolitik, der bliver lavet globalt set, og det betyder, at der kommer til at være ret vilde konsekvenser i det arktiske område. Lige nu er det, som om man meget tænker, at der kommer til at ske en masse i forhold til klimapolitik, Parisaftalen bliver overholdt, og derfor behøver vi ikke at tænke i konsekvenserne. Men jeg synes, vi ligesom skal køre en tostrenget strategi, hvor vi selvfølgelig stadig væk arbejder for det, men også samtidig har et fokus på, hvad der så faktisk sker, hvis den nuværende globale politiske situation fortsætter. Vi har brug for nogle analyser og noget viden om, hvad der faktisk sker om 5, 10 eller 30 år i forhold til det arktiske område. Og der er både nogle trusler, men der er måske også nogle muligheder, som det kan være relevant at kigge på. Så den her tostrengede klimapolitiske tilgang til det arktiske område vil jeg gerne tale for.

Min næste pointe er det her med, at når vi snakker arktisk politik, og det er der rigtig mange af jer andre der også har nævnt, så har vi brug for den her sådan nye Grønlandspolitik fra dansk side. Det er ret vigtigt, at vi får genopbygget tilliden og i det hele taget måske kigger lidt tilbage og siger: Hvad gik galt? Hvad har vi begået af fejl, og hvordan kan vi genopbygge det? Og der synes jeg måske, at noget af det, der kunne inspirere, også var at kigge på den måde, man har lavet det på i Europa, hvor man har lavet forskellige investeringspuljer osv., som kunne være en måde at facilitere det på, ikke bare i forhold til netop det arktiske, men i virkeligheden bare i det hele taget det grønlandske samfund. For jeg tror, at hvis vi ikke har et rigtig godt, ligeværdigt, tæt og respektfuldt samarbejde, bliver det rigtig svært at lave god international arktisk politik med alle de andre lande.

Kl. 14:57

Den sidste pointe, jeg har, er det her med, at vi kan snakke her om udenrigspolitik, og det er rigtig dejligt, for det er så reelt, fordi folk forstår, at okay, der er en sikkerhedspolitisk trussel, og så bliver det sådan ret virkeligt. Men vi skal også bare igen være lidt ærlige og sige: Hvad er det for nogle politiske forståelser, vi egentlig har med os? Der er det jo tit sådan, at vi ser det med konkurrencestatens briller, og når det så ender med, at der skal laves politikker, så er det oftest, f.eks. i øjeblikket, konkurrencestaten, som politikken ligesom kommer til at laves ud fra, og som medfører en politisk bias. Det betyder, at man prioriterer nogle økonomiske interesser over mennesker, natur, klima og sikkerhed, og der vil jeg bare gerne appellere til, at vi måske i mindre grad fokuserer på konkurrencestatens logik, men at vi netop er den her diplomatstat, der kan se – det har vi også været gode til tidligere – det her i et større perspektiv og se, hvordan sikkerhed, demokrati, fred og samhandel hænger sammen. Og vi skal heller ikke være en forsvarsstat, som bygger mure, for det er sindssygt farligt, og vi kommer aldrig til at vinde sådan en krig.

Når der nu bliver snakket om Thomas Mann, kan jeg slutte med det og sige, at jeg læser Thomas Mann helt anderledes end den måde, nogle af de andre ordførere har snakket om det på. For det, der jo er med Trolddomsbjerget, er, at den blev skrevet i tiden op til første verdenskrig. Den er faktisk ret vild, og den ender med, at ham her Hans Castorp ligesom løber ud i første verdenskrig, og dør i den i øvrigt. Så det er noget med at forstå, hvad der er for nogle spændinger, og hvordan man så agerer som menneske. Bliver man apatisk, og lægger man sig hen og er syg på et hospital og siger, at jeg faktisk ikke lige kan overskue, hvordan jeg skal løse de her konflikter? Eller forsøger man at opretholde den her normalitet? Han kommer fra Hamborg, hvor det handler om, at han skal være handelsmand og skal gøre alt det gode. Så det handler ikke om at døse hen. Det handler om at reflektere over den virkelighed, man står i, og måske den handlingslammelse, man kan ende i. Det var ordene. Tak for det.

Kl. 14:59

Den fg. formand (Hans Kristian Skibby):

Vi siger tak til ordføreren for Alternativet. Næste ordfører er fru Aki-Matilda Høegh-Dam fra Siumut. Værsgo.

Kl. 14:59

(Ordfører)

Aki-Matilda Høegh-Dam (SIU):

Tidligere kolonimagter, heriblandt Danmark, har altid været dybt afhængige af oprindelige folks viden. Til endnu en arktisk redegørelse bliver der talt en del om geopolitik, klima, internationale aktører, forsvar, søfart, forskning og ressourcer, og ja, alle disse emner er yderst vigtige, men når jeg læser disse rapporter, kan jeg ikke lade være med at undre mig over, om man i rapporten kommer til at glemme, hvem man laver disse initiativer for. Som folkevalgte politikere er det jo netop vores fornemste opgave, at vi forhåbentlig arbejder for det folk, den befolkning, der valgte os til at repræsentere dem. Men når jeg læser rapporter som disse, føles folket, vi gør det her for, lidt glemt imellem internationale arbejdsgrupper, ressourcefordeling og teknik. Som en repræsentant valgt på vegne af det grønlandske folk vil jeg derfor gerne benytte muligheden i dag til at fremhæve vigtigheden af de oprindelige folks rettigheder i Arktis – for det folk i kongeriget, som rent faktisk kalder Arktis deres hjem, nemlig kalaallit og inuit.

Jeg startede talen med at sige, at tidligere kolonimagter altid har været dybt afhængige af vores intergenerationelle viden. Det eksempel, vi også kan komme ind på, er noget, som mange danskere også er stolte over at kunne bruge, for at Danmark netop kan opretholde dansk suverænitet over vort land. Det er en oprindelig metode, en taktik, en teknik, en viden, der er opbygget gennem flere generationer, og som i dag bliver brugt af Danmark under navnet Siriuspatruljen. Jeg kan godt forstå, at man er stolt af det. Vi kalaallit/inuit er nemlig også meget stolte af vores viden omkring de nødvendige færdigheder, vi i samspil med vores qimmit, altså vores slædehunde, har opbygget for at kunne klare en af verdens mest barske naturer – en viden, der er blevet videreført fra generation til generation, hvor man aflæser isen, havet, vinden og stjernerne, og ja, for at det ikke skal lyde så eksotisk, kan man med vestlige briller måske kalde det en form for arktisk meteorologi og miljøstudie, hvor man har kombineret teori med træning, i forhold til hvordan man både opdrager hundene og bygger slæden og alle værktøjerne, der indgår heri. Den viden er så kompleks, at man sagtens kunne skabe en hel uddannelse inden for emnet, kombineret med selve teorien og den praktiske træning.

Når det gælder oprindelige folks vidensystem, bliver det hverken anerkendt med medaljer eller diplomer, hvis ikke det er nedskrevet og undervist i på en anerkendt vestlig facon, hvilket nok også er derfor, disse komplekse vidensystemer ikke indgår i samspil med større arktiske redegørelser som i dag. Men blot fordi det ikke er nedskrevet og undervist i på en meget bestemt måde, betyder det jo netop ikke, at den viden og uddannelse er uden værdi. Desværre er det ofte således, at flere aktører ikke ser denne værdi, indtil deres eget folk får gavn af og brug for den viden. Siriuspatruljen var dog blot et enkelt eksempel, men det samme koncept kan jo findes i store dele af det oprindelige inuitfolks viden angående både det arktiske miljø, biodiversitet, teknik, træning og meget mere.

Arktisk politik er jo oftest for danskere et synonym for storpolitik. Arktisk politik for grønlændere, kalaallit og inuit, er et synonym for storpolitik og nærpolitik, som når danskere diskuterer EU eller nordisk samarbejde. De menneskelige omkostninger, som politiske beslutninger kan have, er jo helt naturligt tættere på de folk, som er knyttet til de områder, der er tale om. Det betyder ikke, at vi mennesker er ligeglade med hinanden, så snart man ikke kommer fra samme land, men det betyder blot, at når jeg snakker om Qaanaaq eller Thule, som det nu engang blev kaldt, tænker jeg jo straks på min grandfætter Qillaq, min lærer Kassaaluk eller vores tidligere kollega Atu Marie Suersaq, før jeg tænker storpolitik. Det er også klart, at nærpolitik ikke udelukker storpolitik, men når man har mennesker fra specifikke områder til at varetage områdets storpolitik, hænger de to kategorier unægtelig naturligt sammen. Arktis er jo vores hjem, og det er afgørende, at vores stemme og bekymringer først og fremmest bliver hørt i alle diskussioner i forbindelse med Arktis.

Kl. 15:04

I store dele af Grønland er vores livsstil forbundet med miljøet, og enhver ændring af det arktiske økosystem kan have direkte indvirkning på både vores sundhed, velvære, kulturelle identitet og hverdag. Derfor undrer det mig også, når Udenrigsministeriet endnu en gang peger på en arktisk ambassadør på vegne af kongeriget, som ikke er oprindelig grønlandsk inuk. I den redegørelse, vi jo debatterer i dag, bliver det også fremhævet, at arktisk udenrigspolitik sker i tæt samarbejde med Grønland. Det bliver desuden fremhævet, at oprindelige folks viden skal inddrages fuldt og effektivt – et omfangsrigt postulat, vi fra Grønland ikke altid kan genkende. For hvis man netop mener det, er det jo ellers også på tide at anerkende, at den, der repræsenterer Arktis, den arktiske ambassadør, også burde være repræsenteret af det folk, som kalder Arktis for deres hjem. Så længe man har et kongerige, burde ambassadøren, der repræsenterer Arktis, måske også endda være administreret af dem, som faktisk bor der, nemlig under naalakkersuisut.

Hvis Danmark vil leve op til disse flotte påstande om respekt og ligeværdigt samarbejde, burde oprindelige arktiske folk i det danske kongerige være langt mere repræsenteret i internationalt regi, når man netop taler Arktis. Det gælder ikke alene i den politiske verden eller blandt politikere, men såvel også for alle derude, som lytter med, for uanset hvor man er i livet, kan man have indflydelse på, hvordan vores demokrati respekteres. Derfor opfordrer jeg alle, som kan have en indflydelse på Arktis, eller alle, som lytter med, til at bruge denne indflydelse inden for enhver beslutning, politisk eller ej, til at respektere oprindelige kalaallits/inuits rettigheder og til at tage hensyn til de oprindelige folks viden, kultur, perspektiver og menneskelige rettigheder. For midt i al den snak om storpolitik kan det nemt komme til at lyde, som om der ikke bor mennesker i Arktis, at der ikke bor mennesker i Grønland, og at der er tale om ikke andet end et stort geografisk område, men med eksempelvis en kalaaleq eller inuk på disse topstillinger, såsom arktisk ambassadør, vil vi være med til at sikre os, at mennesket bag politikken ikke bliver glemt midt i alle landes og organisationers interesser.

Vi, kalaaliusugut, er ikke kun interessenter, der skal høres en gang imellem, men vi har ret til reel selvbestemmelse, som kræver, at vi er aktive deltagere i at forme fremtiden for Arktis. Qujanaq.

Kl. 15:08

Den fg. formand (Hans Kristian Skibby):

Vi siger tak til ordføreren og går videre i talerrækken. Den næste ordfører er fru Aaja Chemnitz fra Inuit Ataqatigiit. Værsgo.

Kl. 15:08

(Ordfører)

Aaja Chemnitz (IA):

Mange tak. Tak til udenrigsministeren for redegørelsen. De to største globale kriser, der foregår for tiden, klimakrisen og krigen i Ukraine, påvirker Arktis direkte. For nylig var jeg i Japan til Arctic Circle Japan Forum, og nogle undrer sig måske over, hvad Japan har med Arktis at gøre – meget, viser det sig.

Vi kender jo Kinas udtalelser om, at de er en nærarktisk stat – en udtalelse, som på alle måder kan kritiseres. Samtidig ved vi også, at det viser, at en af verdens største supermagter har en stor interesse for Arktis. På grund af krigen i Ukraine er vi mange, der har taget afstand til Rusland og også indirekte til Kina, men vi skal også huske på, at Asien er meget mere end kun Kina. Japan, Sydkorea og Indien er nogle af de samarbejdspartnere, som kan være interessante i udviklingen af det grønlandske samfund – Japan og Indien som nogle af verdens største økonomier.

90 pct. af Grønlands udenrigspolitik burde handle om handelspolitik. Bloktilskuddet og EU-tilskuddet udgør en større del af vores økonomi hjemme i Grønland, og der bør komme et øget fokus på, hvordan vi i fællesskab kan skabe nye udenrigspolitiske relationer, øget samhandel og eksport af grønlandske produkter. Vi går alle sammen og venter utålmodigt på Grønlands udenrigspolitiske strategi. Det er vigtigt, at Grønland og Færøerne får deres egen udenrigspolitiske strategi, før vi kan forny kongerigets arktiske strategi. Og det haster med at få en arktisk strategi på plads, for vi ved, at der er mange ikkearktiske lande, som allerede har en arktisk strategi.

Mit budskab i Japan var: Intet om os uden os – intet om Grønland uden Grønland. Og i en tid, hvor arbejdet i Arktisk Råd er sat på pause, giver det anledning til refleksion: Er arbejdet i Arktisk Råd tilstrækkeligt? Gør man nok for oprindelige folk? Gør man nok for klimaet? Gør man nok for at skabe en bæredygtig økonomisk udvikling i Arktis? Svaret er, hvis du spørger mig, nej.

Som Folketingets repræsentant for arktiske parlamentarikere og som valgt formand for arktiske parlamentarikere er man observatør til møderne i Arktisk Råd. Før krigen i Ukraine deltog jeg i et af de møder, der var, da Island havde formandskabet, og det var ærlig talt lidt af en skuffelse. Halvanden times officielle skåltaler, som alle var målt og afvejet, udgjorde det officielle møde. Jeg ved, at der laves rigtig meget arbejde i de seks forskellige udvalg, som har fokus på Arktis og samarbejdet i Arktis, og der er et stort fokus på forskning, men sjældent er det egentlig noget, som gør en forskel for folk, der bor i Arktis.

Snart overtager Norge formandskabet i Arktisk Råd, og i 2025 er det Danmark, Grønland og Færøerne, som overtager formandskabet i Arktisk Råd, og lad mig allerede nu opfordre til en inddragende, forberedende proces, hvor alle relevante, særlig i den arktiske del af kongeriget, bliver inddraget i det arbejde. Som et eksempel kan jeg sige, at vi som arktiske parlamentarikere ikke er blevet inddraget i forberedelsen til det norske formandskab, som overtager her den 11. maj. ICC, altså Inuit Circumpolar Council, og samerne, men også Arctic Economic Council, Arctic Mayors Forum og mange andre er relevante at tage med i de overvejelser. Man bør benytte muligheden til at sætte et fokus og se, hvad man kan gøre for at skabe en reel forskel for folk, der bor i Arktis, sammen med de folk, der bor i Arktis.

Som vi efterhånden har hørt til hudløshed, stiger temperaturen fire gange så meget i Arktis som i resten af verden. Oprindelige folk, herunder folk i Grønland, er blandt de folk, der påvirkes allermest direkte af klimaforandringerne. Trods det faktum, at de arktiske folk er vant til at tilpasse sig, er der stadig meget, vi kan gøre for at sikre, at konsekvenserne af klimakrisen ikke bliver så store.

Først og fremmest mener vi, at Danmark og Grønland bør gå forrest i fællesskab for at styrke oprindelige folks stemmer ved internationale fora. Når der er COP-møder rundtomkring i verden, bør der være en særlig rapportør, som tydeligt siger, hvordan det påvirker oprindelige folk rundtomkring i verden. Og her skal vi huske på, at oprindelige folk lever under meget forskellige vilkår og ikke kan samles under en kategori, men vi er nødt til trods alt at tydeliggøre deres stemme i forhold til de klimaforandringer, som påvirker folk så meget.

Kl. 15:13

Inuit Ataqatigiit mener, at Folketinget generelt bør støtte ICC's internationale arbejde for netop at repræsentere oprindelige folk, hvilket de er den eneste organisation der gør i kongeriget. ICC Grønland har det internationale formandskab indtil sommeren 2026, og til sommer markeres 50-årsjubilæet for kampen for oprindelige folks rettigheder i Ilulissat i Nordgrønland.

Grønland er sammen med Danmark i mange år blevet set som en rollemodel i kampen for oprindelige folks rettigheder. Først fik vi hjemmestyret, og så fik vi selvstyret, som bl.a. har været en kæmpestor inspiration i forhold til etableringen af styret i Nunavut i Canada.

For ikke så lang siden kom FN's specialrapportør med nogle udtalelser efter sit besøg bl.a. i Folketinget her i Danmark, men også hjemme i Grønland. Danmark har som et af de meget få lande i Arktis tiltrådt FN's deklaration for oprindelige folk og ILO-konventionen. Der er faktisk kun to lande i Arktis, som har gjort det. Meldingen fra FN-rapportøren var meget klar: Danmark lever ikke op til sine forpligtelser til at sikre grønlændere i Danmark deres grundlæggende rettigheder.

Vi har selv forhandlet os til nogle af de løsninger, som der er brug for, bl.a. nogle forældretest i forbindelse med anbringelse af grønlandske børn, men også støtte og vejledning til kommunerne i forhold til at lave sagsbehandling for grønlændere i Danmark. Men det er jo ikke op til de enkelte folketingsmedlemmer at forhandle grundlæggende rettigheder for oprindelige folk og for grønlændere i Danmark. Det ansvar er og må være regeringens, og det vil vi gerne understrege, for det er noget, man internationalt har forpligtet sig til.

Med de ord vil vi sige tak for redegørelsen, og vi ser frem til debatten. Tak – qujanaq.

Kl. 15:15

Den fg. formand (Hans Kristian Skibby):

Tak til ordføreren. Der er ikke nogen spørgsmål. Vi går videre i ordførerrækken, og den næste ordfører er hr. Sjúrður Skaale fra Javnaðarflokkurin.

Kl. 15:15

(Ordfører)

Sjúrður Skaale (JF):

Fornemt, tak for det. Håb på det bedste, forbered dig på det værste. Det skrev den berømte taler og politiker Cicero til en ven i nød for 2.100 år siden, og politikkens grundregler er ikke ændret siden. Dengang var krig en meget direkte forlængelse af politikken, og det er den stadig væk, og vi må stadig forberede os på det værste, samtidig med at vi håber det bedste i forbindelse med tragedien i Ukraine. Men håbet har desværre ikke meget muld at fæstne sine rødder i i disse dage. Ruslands militære oprustning langs landets meget lange, vidtstrakte og enorme arktiske kystlinje giver os al grund til at forberede os på det værste – på mere krig, direkte sagt – for at sikre freden. For selv om Ruslands militære udbygning, som det fremgår af den foreliggende redegørelse, primært er af defensiv karakter, er der i stigende grad elementer, der kan anvendes i offensive operationer, og de sidste års handlinger og retorik fra Putins side gør naiv tænkning og handling direkte farlig.

Det er baggrunden for, at der skal laves store investeringer i forsvaret i de kommende år. Danmark, og i den her sammenhæng betyder det også Færøerne og Grønland, må yde et større bidrag til forsvaret af Vesten. For at sikre, at fortidens fejl, hvor beslutninger af denne art blev truffet uden om Færøerne, ikke gentages, og at Danmarks umiddelbare nærområde i Østersøen ikke bliver det altoverskyggende fokus og Nordatlanten negligeres, har vi anmodet om reel inddragelse i forhandlingerne om forsvarsforliget, der forestår. Det har vi fået ja til, og det står direkte i regeringsgrundlaget. Tak for det. Man skal altid fokusere på én sag, så det giver lidt genlyd, så for at tage en konkret sag op synes jeg, at den foreslåede levetidsforlængelse af Thetisskibene, som bl.a. patruljerer ved Færøerne, er et udtryk for den omtalte negligering af Nordatlanten. Thetisklassen er forsvarets ældste skibe. De patruljerer og suverænitetshåndhæver i kongerigets barskeste farvande, og en levetidsforlængelse modsvarer ikke behovet i det ændrede sikkerhedsklima i Nordatlanten. Det siger alle eksperter også. At fortsætte med samme isenkram mange år endnu forringer mulighederne for at have et tilfredsstillende overblik i området og for at agere effektivt ved pludseligt opståede civile eller militære kriser.

Overordnet kræver klimaændringerne og den deraf følgende maritime tilgængelighed og Ruslands ageren, at Danmarks udenrigs- og forsvarspolitik i langt højere grad orienterer sig mod nord. Hvis ikke man vil have ubudne gæster i sit hus, må man lukke både for- og bagdør. Hvis det kun er Østersøen, der lukkes, vil de ubudne gæster komme ind ad bagdøren. De vil betragte det som et åbent hus. Der findes desværre årsager til at antage, at denne udvikling allerede er i gang, altså at Ruslands maritime militære virksomhed rykker sig nærmere færøsk havområde. Det er også baggrunden for den øgede amerikanske tilstedeværelse i området. Hvis ikke begge døre kommer under skærpet opsyn, vil huset betragtes som åbent. Varslingsradaren, der vil blive opsat om måske 5 år, er ikke nok. Når vi taler om arktisk politik, er det desværre, desværre i meget høj grad sikkerheds- og forsvarspolitik, vi taler om. Vi skal håbe, sagde Cicero også, og vi skal bygge vores politik på håbet, så snart der er noget at bygge på, men i øjeblikket blafrer den store, fine ambition om lavspænding desværre lidt i vinden.

Kl. 15:20

Så har jeg nogle kommentarer til den debat, der har været. Jeg har forstået, at der er nogle partier, som vil komme til forhandlingerne om en ny arktisk strategi med den idé, at ressourcerne i Arktis skal fredes totalt. Det er ikke en god idé. Det kan man simpelt hen ikke. Det vil møde massiv kritik fra alle, både fra Færøerne, Grønland og alle mulige andre steder. Forestil dig, hvad svaret ville være. Man kommer fra et land, hvor der er 12 millioner grise, der er indespærret i små bure, og siger: I må ikke bruge jeres naturlige ressourcer, I må ikke fiske her, I skal købe svinekød af os. Det kan man simpelt hen ikke. Selvfølgelig har befolkningen i Arktis den fulde ret til at udnytte sine ressourcer bæredygtigt, ligesom alle andre har.

Så har der været en del kritik af forholdet mellem Færøerne og Rusland. Jeg vil først sige, at jeg har den allerallerstørste respekt for den meget store indsats, som Danmark har gjort i forbindelse med Ukrainekrisen – at man har ydet så store militære bidrag, at man har ydet så store økonomiske bidrag, at man har ydet så store humanitære bidrag, og at man har taget så mange flygtninge. Jeg tager hatten af for det – det er fornemt, og jeg har den største respekt for det.

Når det gælder Færøerne, udgjorde vores eksport til Rusland for nogle få år siden 30 pct. af den samlede eksport, i 2021 udgjorde den 24 pct., og sidste år var den nede på 8 pct. på grund af krigen. Det, der foregår, er ikke brud på EU's sanktioner, for Færøerne har tilsluttet sig EU's sanktioner, selv om man står uden for EU, men madvarer som fisk er ikke omfattet af sanktionerne. Mens Færøernes eksport til Rusland er reduceret med to tredjedele, er Danmarks reduceret med halvdelen. Selvfølgelig er udgangspunktet et andet, for fordi Danmark er medlem af EU, eksporterer man mest til EU, så det er absolut et langt mindre tal, man starter fra, men Færøerne har altså reduceret sin handel mere, end Danmark har.

Selvfølgelig vil jeg mere end nogen anden have, at vi kommer helt ud af den russiske forbindelse, og den vigtigste måde at gøre det på er, at EU åbner sine døre for Færøerne. Nu er det sådan, at vi har en positivliste over, hvilke varer vi må eksportere til EU, mens resten bliver ramt af en meget massiv toldmur på 20-25 pct. Det vil sige, at Europa-Kommissionen fastholder os som en slags råvareeksportør, hvilket medfører, at forædlingen af færøske råvarer foregår inden for EU's grænser – hvor den store merværdi altså skabes – i stedet for på Færøerne. Det må vi ud af. Det har vi forsøgt at komme i årtier, men det er ikke lykkedes. Regeringen hjælper Færøerne med at få en bedre aftale – og tak for det – men hvis man vil hjælpe os ud af den russiske forbindelse, skal vi have mere end det. Så skal der lægges mere pres på for det.

Ellers vil jeg sige, at Færøerne har bundet sig til at tage 200 flygtninge fra Ukraine – det svarer til 24.000 målt efter danske forhold – og tallet vil formentlig blive forhøjet. Man har støttet med op imod 10 mio. kr. offentligt og privat – det svarer til 1,2 mia. kr. efter danske forhold – og Færøerne har kraftigt fordømt det, der sker. Der er ingen tvivl om, hvor Færøerne står. Altså, det billede, der bliver malet af, at vi er i Ruslands kløer, er simpelt hen forkert. Det passer ikke – det er et forkert billede, der bliver malet.

Når det gælder kritisk infrastruktur, bliver der også sagt, at Færøerne gør for lidt, og at man må med i kampen. Altså, sikkerhedspolitik er et dansk anliggende, men alligevel har vi på Færøerne selv af egen fri vilje pillet hele vores infrastrukturnet ned. Det kostede 300 mio. kr. at udskifte Huawei med Ericsson – det svarer til 36 mia. kr. efter danske forhold. Det har man gjort, selv om det er et dansk anliggende, fordi man ønsker at stå på Vestens side.

Jeg vil bare gøre det helt klart, at Færøerne har en fiskeriaftale med Rusland, som jeg gerne så at vi kom ud af, og det er min personlige holdning, at vi skal ud af den, og jeg mener også, at vi bør og kan gøre det, men den har været gældende siden 1977, og det tager tid at omlægge en så stor del af erhvervet, som det drejer sig om. Men jeg har en forhåbning om, at det vil ske. Men jeg vil bare benytte den her lejlighed til at sige, at billedet af, at Færøerne på en eller anden måde står på den forkerte side, er fuldstændig forkert. Så er det sagt. Tak.

Kl. 15:25

Den fg. formand (Hans Kristian Skibby):

Vi siger tak for ordførertalen. Der er et spørgsmål, og det er fra fru Theresa Scavenius fra Alternativet. Værsgo.

Kl. 15:25

Theresa Scavenius (ALT):

Jeg vil bare sige, at jeg synes, at du har en rigtig god pointe om de her naturressourcer, altså hvorvidt der er en konsistent politik hele vejen rundt, men man skal også bare forstå, at det jo skyldes, at vi ikke er lykkedes med at have et bæredygtigt forbrug af vores ressourcer. Og så er det vel sådan, at der ligesom fra nogles side er et ønske om at sige, at vi ikke behøver at begå de samme fejl igen og igen. Men så tænker jeg jo så bare, at det, der måske så kan være svaret, er: Enten skal det være sådan, at der er nogle, der skal kompenseres for ikke at skulle bruge de ressourcer, eller også skulle man føre en konsistent politik, hvor man passer på naturen alle steder, altså hvor man både opfordrer andre til det, men også gør det herhjemme.

Kl. 15:25

Den fg. formand (Hans Kristian Skibby):

Så er det ordføreren. Værsgo.

Kl. 15:25

Sjúrður Skaale (JF):

Jeg er fuldstændig enig. Om man skulle kompenseres, ved jeg ikke, men det kan lade sig gøre at udnytte sine ressourcer bæredygtigt. Der har jo været fiskeri i hundredvis og atter hundredvis af år. Fiskene er ikke uddøde, men der er nogle arter, som er næsten uddøde, og det er, fordi der er blevet drevet rovdrift på dem. Men det kan heldigvis reguleres, og med de satellitsystemer, vi har i dag, kan det også reguleres rimelig godt. Så jeg vil bare sige, at det er en bedre idé at sige, at ressourcerne skal udnyttes bæredygtigt, i stedet for at det skal forbydes. For skal det kompenseres, skal det kompenseres med noget, som ikke er bæredygtigt. Det giver jo ikke helt mening.

Kl. 15:26

Den fg. formand (Hans Kristian Skibby):

Jeg skal lige spørge, om spørgeren ønsker en anden runde, for så skal man anmode om det. Det gør man ikke. Vi siger tak til ordføreren. Der er ikke flere ordførere i den her runde, og vi går over til udenrigsministeren. Værsgo.

Kl. 15:26

Udenrigsministeren (Lars Løkke Rasmussen):

Tak for det, og først og fremmest tak for en god debat i en konstruktiv tone med mange spørgsmål. For en stund sad jeg lige og tænkte på noget: Vi har en stor debat om rigsfællesskabet, og jeg forstod, at den konservative ordfører mente, at det var forkert, at det lå forankret i Udenrigsministeriet. Jeg skal bare lige gøre opmærksom på, at rigsfællesskabet er forankret i Statsministeriet, og at der på et senere tidspunkt vil være en debat i Folketinget om rigsfællesskabet, hvor det vil være statsministeren, der deltager, da det er hendes ressort. Den debat, vi har her, er en arktisk debat med afsæt i en arktisk redegørelse, og det er jo en vigtig debat.

Som stort set alle – hvis ikke alle – ordførere har været inde på, har krigen i Ukraine jo i den grad haft en afsmittende effekt på hele det globale samarbejde og dermed også på situationen i Arktis, og det betyder jo, at vi agerer i en ny virkelighed, og at vi derfor skal finde den rette vej frem i forhold til det, der fortsat er ambitionen, nemlig at fastholde Arktis som et lavspændingsområde. Det gør vi så i en ny geopolitisk virkelighed, og her er den arktiske redegørelse jo værdifuld, fordi den tydeliggør de konstruktive internationale samarbejder, der dagligt finder sted. Det gælder ikke mindst i forhold til kongerigets samlede engagement på tværs af rigsdelene. Så er det jo oplagt, at den arktiske redegørelse for så vidt er udtryk for en status og noget tilbageskuende, og at det, der for alvor er brug for – det vender jeg tilbage til lidt senere – er, at vi får en egentlig arktisk strategi.

Ruslands invasion af Ukraine har jo medført, at de syv ligesindede arktiske stater har sat arbejdet i Arktisk Råd på pause. For at sikre et vist begrænset aktivitetsniveau i Arktisk Råd besluttede man så i juni sidste år at åbne for at samarbejde om projekter, hvor Rusland ikke deltager. Og det er jo så sket i en situation, hvor Rusland har haft formandskabet, hvilket ikke har gjort det lettere, og derfor er der jo så nu aktuelt fokus på en smidig overgang til det norske formandskab i maj 2023.

Det er vigtigt, at Arktisk Råd fortsat er det primære forum for samarbejdet. Jeg hørte godt, hvad måske specielt Liberal Alliances ordfører var inde på, altså at nu skulle vi ligesom tage ned, at Rusland er et andet sted, og at vi så i de tilbageværende stater, hvoraf flere er på vej ind i NATO, skulle stå sammen og ruste op. Der vil jeg bare sige, at jeg tror, vi skal være meget varsomme med at tage skridt, der ville betyde, at der pludselig opstod nogle, hvad kan man kalde det, konkurrerende fora, hvor de arktiske stater ikke sidder i førersædet. Det vil ikke være i vores interesse. Vi må gøre det helt klart for de ikkearktiske aktører, at de ikke kan komme uden om de arktiske stater. Hvis man aktuelt tog det skridt, at man sagde, at man nu ikke bare har sat Arktisk Råd på pause, men at man nu konstaterer, at der overhovedet ikke er nogen fremtid for Arktisk Råd, og nu skal vi væk med russerne, så er der altså en risiko for, at man også på den meget, meget lange bane får splittet det internationale samarbejde om Arktis, og at man via et tilbagestående Rusland, som altså trods alt – kan man sige – har 40 pct. af det arktiske territorium, får lavet en bagdør ind for alle mulige andre stater, der ikke er arktiske stater. Det tror jeg vi skal passe på med.

Det rokker jo ikke ved, at pausen i Arktisk Råd har store konsekvenser for indsatserne for at fremme en positiv udvikling i Arktis til fordel for dem, der bor der, og derfor er det også så vigtigt, at vi fortsat sikrer et samarbejde i Arktisk Råd, uden at der jo altså kan blive tale om business as usual i forhold til Rusland. Vi skal forsøge at finde en vej frem sammen med vores partnere. De sikkerhedspolitiske dynamikker fylder jo mere og mere i Arktis. Kongeriget og de øvrige arktiske staters målsætning om fred og lavspænding udfordres på forskellig vis. Det har også fyldt meget i debatten. Rusland udbygger sine militære kapaciteter langs dets arktiske kyst, og det rummer jo i stigende grad elementer, der kan anvendes offensivt. Det rokker ikke ved, at sikkerhedssituationen i Arktis indtil videre er uændret efter Ruslands invasion af Ukraine, men uforudsigeligheden er øget, og at de langsigtede implikationer derfor er uklare. Det er jo det billede, vi står med lige nu og her.

Kongeriget har som arktisk kyststat og som medlem af Arktisk Råd en vigtig rolle i forhold til at præge udviklingen, og derfor arbejder vi jo bl.a. på tiltag, der skal mindske risikoen for misforståelser og eskalation i kølvandet på den øgede tilstedeværelse. Men jeg synes også, det er vigtigt at sige, at den arktiske region er meget andet end sikkerhedspolitik. Klimaudfordringen er et gennemgående tema i vores diskussioner, og flere ordførere har været inde på det. Forskningen viser – og jeg kunne forstå, at fru Aaja Chemnitz næsten var træt af, at vi gentager det, men ikke desto mindre er det jo rigtigt – at den gennemsnitlige temperaturstigning i Arktis over de seneste 30 år har været mindst tre gange højere end det globale gennemsnit, og det medfører jo store udfordringer både globalt og regionalt i Arktis.

Kl. 15:31

Det rummer jo ud fra devisen om, at intet er skidt, uden at det er godt for noget, også nye økonomiske muligheder – muligheder, der først og fremmest skal gavne den lokale befolkning – og det er udfordringer og muligheder, som kan få stor betydning i de kommende år. Derfor er det også vigtigt, at vi fortsætter det stærke samarbejde internt i rigsfællesskabet, og der er situationen jo den, at vi aktuelt står uden en arktisk strategi. Så vi har altså en redegørelse her med en status og noget tilbageskuende, men vi har ikke en fremadrettet strategi. Der må jeg jo sige, at det udfordrer vores mulighed for at præge udviklingen og interessevaretagelsen i Arktis i samspil med internationale partnere, og derfor er det vigtigt, at vi sammen kommer videre med udarbejdelsen af en arktisk strategi for hele kongeriget.

Der er jo – heldigvis for det – et tæt og velfungerende dagligt samarbejde mellem Nuuk, Tórshavn og København om konkrete arktiske spørgsmål. Jeg har selv haft to møder med min grønlandske pendant både i København og i Grønland, og jeg har haft møde med min færøske pendant pr. telefon og i Grønland, og jeg tager snart til Færøerne, og det er sådan set min oplevelse, at samarbejdet fungerer rigtig godt, og det er vigtigt, at det prioriteres højt. Derfor er det også vigtigt, at vi med års tilløb først har sikret et rum og dernæst med et Udenrigs-, Sikkerheds- og Forsvarspolitisk Kontaktudvalg har fået skabt et forum for at diskutere de her sikkerhedspolitiske og geopolitiske spørgsmål i et ligeværdigt forum mellem de tre dele, rigsfællesskabet består af. Det her kontaktudvalg er en vigtig platform, og det skal jo også bidrage til at give os – hvad der er vigtigt – en fælles forståelse for den internationale udvikling og det trusselsbillede, som Danmark, Færøerne og Grønland står over for. Og når man lytter til debatten og kan høre, at der måske i særlig grad er noget manglende faktuel viden omkring Færøernes position i forhold til Rusland, så understreger det jo altså på en eller anden måde pointen i, at der er en tæt dialog, og det er vigtigt. Det er jo vigtigt, at vi søger at udvikle det, man må kalde et fælles verdensbillede, som vi hver især kan agere i, og der er det her kontaktudvalg vigtigt, ligesom det er vigtigt, at vi får færdiggjort en fælles arktisk strategi. Aktuelt afventer vi et grønlandsk indspark til det, før vi kan komme videre og komme i mål.

Så vil jeg bare kort afslutningsvis fremhæve, hvad en enkelt ordfører også var inde på – det var den konservative ordfører – nemlig den historiske begivenhed fra sidste år, altså aftalen om Tartupaluk, Hans Ø, som blev indgået mellem Canada og kongeriget Danmark den 14. juni. Med afsæt i intensive forhandlinger over en årrække er der jo nu med en fredelig aftale etableret en grænse mellem Grønland og Canada, som jo er verdens længste maritime grænse og dermed i virkeligheden også den første konkrete udmøntning af sin art af Ilulissaterklæringen fra 2008. Det er værd lige at glæde sig over. Det har været helt centralt fra kongerigets side at inddrage de lokale borgere i processen, fordi det jo er dem, der først og fremmest påvirkes af den her aftale, og jeg vil i virkeligheden gerne benytte lejligheden her til at rette en tak til alle dem, der har bidraget til et tæt og tillidsfuldt samarbejde mellem Grønland og Danmark, der har muliggjort det her, altså en kæmpe indsats fra Styrelsen for Dataforsyning og Infrastruktur, Geodatastyrelsen, GEUS, De Nationale Geologiske Undersøgelser for Danmark og Grønland, og DTU Space. Tak til alle for en stor indsats.

Så vil jeg bare lige endnu en gang slå fast, at arbejdet med at styrke indsatsen i Arktis og det interne samarbejde i kongeriget fortsat vil være af stor prioritet for regeringen og for mig, ligesom det, selv om jeg ikke har ressortansvaret for rigsfællesskabet, fordi det ligger hos statsministeren, også vil være en sag, der ligger tæt på mit hjerte. Tiderne er jo uforudsigelige, og jeg er overbevist om, at vi sammen har et godt udgangspunkt for at være ambitiøse og præge det internationale arktiske samarbejde i de kommende år. Tak for ordet.

Kl. 15:36

Den fg. formand (Hans Kristian Skibby):

Der er en række spørgsmål til udenrigsministeren. Det første er fra fru Theresa Scavenius fra Alternativet. Værsgo.

Kl. 15:36

Theresa Scavenius (ALT):

Jeg har bare et spørgsmål – eller en kommentar kan man også kalde det – i forhold til, at næsten alle har snakket om det her med afspænding og deeskalering osv. Så vi er jo sådan set alle sammen enige om det. Spørgsmålet er bare: Hvordan gør man det så i praksis? Og der var der en af ordførerne, der tidligere snakkede om det der med, at vi ligesom ikke skulle snakke med Rusland, fordi det var de onde. Men på en eller anden måde tænker jeg også bare: Hvad er den diplomatiske linje, som du ser det? Kan man ligesom sige, at det jo fra et diplomatisk perspektiv handler om, at man snakker med alle – både venner og uvenner? Selv under den kolde krig havde man jo forskellige relationer på tværs af Vesten og Sovjetunionen.

Så spørgsmålet er ligesom: Hvordan er det, vi egentlig laver den der afspænding, som vi alle sammen ønsker? Er det egentlig ikke ved at invitere dem ind trods Ukrainekrigen og konstatere, at vi faktisk bliver nødt til at snakke og findes fælles løsninger, og det kan vi godt, uagtet at vi andre steder bogstavelig talt er i krig?

Kl. 15:37

Den fg. formand (Hans Kristian Skibby):

Vi skal huske, vi ikke bruger direkte tiltale her i Folketingssalen. Det siger jeg bare for en god ordens skyld.

Så giver jeg ordet til udenrigsministeren. Værsgo.

Kl. 15:37

Udenrigsministeren (Lars Løkke Rasmussen):

Tak for det. Hvis man har en ambition om at fastholde Arktis som lavspændingsområde – og det har vi – så skal man jo i hvert fald være meget varsom med at opskalere og militarisere. Men det skal jo balanceres ligesom alt andet her i livet, og det er det, der gør livet så spændende og så vanskeligt at leve. Det skal balanceres, for vi skal jo ikke være naive. Og det er klart, at når vi ser en form for militær opbygning fra russisk side, selv om den primært har defensiv karakter, men i stigende grad også har offensive elementer, så skal vi jo balancere det. Det er jo det, vi har gjort med den her kapacitetspakke.

Og det bør jo også – og flere ordførere har også været inde på det, selv om det ikke er en egentlig forsvarspolitisk debat, vi har her i dag – være et element, når man om kort tid skal diskutere et nyt 10-årigt forsvarsforlig i Danmark, hvordan vi sørger for at have så meget territorial kontrol og så meget overblik over hele riget, og dermed Arktis, at vi kan følge med i og om nødvendigt respondere på et trusselsbillede. Det skal vi. Det, vi bare skal passe på med, er ikke at tage så store og voldsomme skridt, at det i sig selv ligesom eskalerer situationen.

Det er jo også i det lys, at arbejdet i Arktisk Råd er sat på pause – altså frem for det, der kunne være alternativet, og som jeg næsten kunne høre antydningsvis hos en enkelt ordfører, altså at man skulle konstatere, at det aldrig nogen sinde kan blive til noget mere, og så lukker vi det ned. Og så har vi altså i virkeligheden delt det arktiske i to, nemlig de arktiske stater, de syv ligesindede, og så Rusland på den anden side. Det vil jeg advare imod. Og det er jo derfor, der er den lillebitte åbning i forhold til også fortsat at have en dialog med Rusland.

Kl. 15:39

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 15:39

Theresa Scavenius (ALT):

Jeg tror også bare, jeg er enig i den der balancerede tilgang. Men det er vigtigt, at vi har flere spor her, og at vi selvfølgelig ikke er naive, men omvendt heller ikke undgår ligesom at fastholde de der relationer, hvad der jo kan gøre, at man tolker situationen forskelligt. Men tak for svaret.

Kl. 15:39

Den fg. formand (Hans Kristian Skibby):

Ministeren.

Kl. 15:39

Udenrigsministeren (Lars Løkke Rasmussen):

Det sidste er jeg meget enig i, og specielt er det vigtigt at undgå, at man, i hvert fald hvis man tolker situationen forskelligt, ikke baserer sig på misforståelser eller manglende indblik. Og det er jo bl.a. derfor, at en del af den arktiske kapacitetspakke præcis har det der sigte.

Kl. 15:40

Den fg. formand (Hans Kristian Skibby):

Tak. Næste spørger er hr. Sjúrður Skaale. Værsgo.

Kl. 15:40

Sjúrður Skaale (JF):

Tak for det. Jeg er meget enig i ministerens sådan pragmatiske, åbne tilgang – altså, man kan jo sagtens sige, at man skal holde Rusland ud i strakt arm diplomatisk set, men geografien kan man ikke holde ud i strakt arm; den er der, og den forsvinder aldrig. Derfor bliver Rusland en spiller før eller siden, og det må man også her holde sig for øje. Så her er jeg fuldstændig enig i regeringens linje.

Jeg vil gerne spørge om den arktiske strategi. Nu sagde ministeren, at der ikke er nogen arktisk strategi for riget. Kan ministeren åbne lidt op for, hvorfor det er således?

Kl. 15:40

Den fg. formand (Hans Kristian Skibby):

Ministeren, værsgo.

Kl. 15:40

Udenrigsministeren (Lars Løkke Rasmussen):

Ja. Altså, når der ikke er en arktisk strategi, er det, fordi den arktiske strategi, der var, var tidsbestemt, og den er udløbet. Jeg føler jo så ikke, at vi står i det bare intet, og det synes jeg også debatten her i dag viser – altså at der jo i høj grad er konsensus i den måde, vi ser på vores udfordringer på. Det rokker ikke ved, at det igennem efterhånden et par år har været en ambition at få en ny formuleret arktisk strategi. Og der var jo også i den sidste folketingsperiode et arbejde, som bl.a. betød, hvilket jeg synes var meget spændende, at der var en række parlamentarikermøder – det var i de glade coronadage, så det var digitalt – på tværs af de tre dele af rigsfællesskabet.

Der har så været et ønske, ikke mindst i Grønland, om, at man fra Grønlands side ligesom formulerede sit eget holistiske bud på det her som et afsæt for, at vi så kunne løfte det ind og med afsæt i det formulerede en arktisk strategi for hele kongeriget. Og det arbejde er ikke færdigt. Det har jeg haft lejlighed til at diskutere med Motzfeldt, min grønlandske kollega, nogle gange, og jeg forstår, at det er et arbejde, der har stor prioritet i naalakkersuisut, og derfor håber jeg også, at vi i løbet af meget kort tid kommer dertil, hvor der ligger det bidrag og vi så kan komme i mål.

Kl. 15:42

Den fg. formand (Hans Kristian Skibby):

Der var ikke noget ønske om en anden kort bemærkning. Vi går videre til næste spørger, og det er fru Aaja Chemnitz. Værsgo.

Kl. 15:42

Aaja Chemnitz (IA):

Mange tak, og også tak til udenrigsministeren for ordene. Fra IA's side sætter vi også meget stor lid til, at udenrigsministeren – også med den forståelse for Grønland og Færøerne, som udenrigsministeren har qua sin baggrund – netop kan være med til at sætte Arktis på dagsordenen, også internationalt.

I forhold til Arktisk Råd er det også vigtigt altid at være et par skridt foran og forholde sig til, hvad vi gør i forhold til Rusland, når krigen i Ukraine er ovre. Og jeg hører også, at der er en bred konsensus om, at Rusland også skal være med i Arktisk Råd fremadrettet – også når jeg hører internationale debatter omkring det.

Til debatten i Japan kom vi jo fra Grønland og fra Arktis og sagde: Intet om os uden os. Så var der nogle, der stillede et ret klogt spørgsmål, som handlede om, at vi jo nu taler om Rusland, men at vi taler om dem uden dem, og om man egentlig på en eller anden måde burde have en dialog med dem. Og jeg synes, det er interessant at se på det.

Der er jo mange forskellige niveauer, for der er både noget parlamentarisk på ministerplan, på folketingsmedlemsplan eller parlamentarikerplan, men der er også alle forskerne, der er ngo'erne, der er people to people-initiativerne. Så det er interessant at se på, om man kunne arbejde med det her på en lidt anderledes måde, og det kunne jeg godt tænke mig at høre udenrigsministeren forholde sig til.

Kl. 15:43

Den fg. formand (Hans Kristian Skibby):

Udenrigsministeren, værsgo.

Kl. 15:43

Udenrigsministeren (Lars Løkke Rasmussen):

Jeg tror altså, eller jeg tror ikke, jeg ved, at vi for nærværende er nødt til at konstatere, at Rusland fører en ulovlig angrebskrig i vores egen baghave i Ukraine, direkte op imod FN-charteret, og det har altså sat dem uden for det gode selskab. Så kan man håbe, der kommer en anden tid, og det er ikke endnu, hvor man kan genoptage en egentlig dialog med dem.

I forhold til det arktiske tror jeg, at den kloge position er at sørge for at agere, så den enorme konflikt, der er i Ukraine, ikke pludselig sætter sig og repeteres i Arktis. Og det er jo derfor, jeg tror, man skal gebærde sig med stor klogskab, komme med kloge modsvar i forhold til at sikre territorialhåndhævelse uden ligesom at eskalere en konflikt, der gør det legitimt i Kremls egne øjne at militarisere yderligere.

Jeg tror, man skal finde andre fora, f.eks. ICC, hvor jeg ved, at man med en betydelig sværhedsgrad også opretholder en dialog med den arktiske befolkning i Rusland – det synes jeg er vigtigt.

Kl. 15:44

Den fg. formand (Hans Kristian Skibby):

Så er det spørgeren. Værsgo.

Kl. 15:45

Aaja Chemnitz (IA):

Tak for svaret, og det her er nok også primært en kommentar fra min side. Der er ingen tvivl om, at vi i hvert fald er nødt til at se på forskellige fora, hvor man kan gøre noget fremadrettet, og der er ingen tvivl om, at med krigen i Ukraine er samarbejdet med Rusland udelukket, som tingene er lige nu. Men vi er nødt til at være de par skridt foran, og særlig når det er Danmark, der har det kommende formandskab i 2025, hvilket er relativt sådan lige rundt om hjørnet. Så det er i hvert fald noget med at tænke klogt i fællesskab, tænker jeg, mellem Grønland, Danmark og Færøerne.

Kl. 15:45

Den fg. formand (Hans Kristian Skibby):

Så er det udenrigsministeren. Værsgo.

Kl. 15:45

Udenrigsministeren (Lars Løkke Rasmussen):

Det er jeg helt enig i, og det er også derfor, vi desperat har brug for at få en arktisk strategi, som er forhandlet frem i et samarbejde mellem de tre hovedstæder i rigsfællesskabet. Det er også derfor, jeg gerne lige vil bruge lejligheden her igen til at sende et venligt ment signal til Nuuk om, at det ikke ville gøre noget, hvis man inden alt for længe fik  processet sig færdig i det grønlandske parlament.

Kl. 15:46

Den fg. formand (Hans Kristian Skibby):

Tak. Vi går videre til den næste spørger, og det er hr. Carsten Bach, Liberal Alliance. Værsgo.

Kl. 15:46

Carsten Bach (LA):

Tak. Jeg er jo glad for, at vi her i Folketinget så kan give udenrigsministeren en mulighed for at sende en lille diplomatisk hilsen til Nuuk. Det er jo rigtig dejligt. Tak for redegørelsen, men også tak til udenrigsministeren for i virkeligheden måske at svare på nogle af de spørgsmål, der rækker lidt fremad, og som vi jo ikke finder svar på i redegørelsen. Tak for det.

Udenrigsministeren taler stadig væk om en ambition om lavspænding osv. Jeg lyttede mig jo ud fra Venstres ordførers tale tidligere til, at man i udenrigsministerens tidligere parti, Venstre, lidt har smidt, kan man sige, den der naivitet over bord i forhold til at kunne opretholde en lavspænding. Og udenrigsministeren refererede også til mit eget ordførerindlæg. Men udenrigsministeren giver også, synes jeg, i svarene til nogle af de andre spørgere her udtryk for, at regeringen måske ikke har nogen ambition om en øget indsats på det arktiske område i forbindelse med det kommende forsvarsforlig. Nu ved jeg godt, at det her ikke er en forsvarspolitisk redegørelse, men en arktisk redegørelse, men måske kan udenrigsministeren lige sætte en enkelt eller to sætninger yderligere på regeringens ambition i forbindelse med forsvarsforliget og indsatsen i Arktis.

Kl. 15:47

Den fg. formand (Hans Kristian Skibby):

Så er det ministeren. Værsgo.

Kl. 15:47

Udenrigsministeren (Lars Løkke Rasmussen):

Jeg vil helst ikke opfattes som naiv, for det er jeg ikke. Det er også derfor, der er aftalt en arktisk kapacitetspakke. Det er også derfor, jeg for et øjeblik siden sagde, at når man skal forhandle et forsvarsforlig – og det er jo ikke mit ressort – så skal man selvfølgelig også tænke Arktis ind. Ud over den arktiske strategi arbejder vi aktuelt på en udenrigs- og sikkerhedspolitisk strategi, som jeg håber at vi bliver færdige med i maj måned, og som også skal være platform for færdiggørelsen af et forsvarsforlig. Der er vi selvfølgelig nødt til at forholde os til den virkelige verden, vi lever i, og vi er også nødt til at forholde os til den situation, at der sker en militarisering på russisk side.

Vi skal forholde os realistisk til det, og vi skal tage de skridt, der er nødvendige for at kunne håndtere det uden at komme til at tage et skridt, der i virkeligheden accelererer det. Det er jo den balance, der skal findes, og den findes i virkeligheden nok bedst i et forhandlingslokale, hvor man også kan tale åbent og ærligt og få indsigt i alle detaljer, som ikke nødvendigvis er offentligt tilgængelige. Det vil jeg mene. Det er vores tilgang til det. Det siger sig selv, at med både klimaforandringerne og afisningen, som gør, at der kommer meget mere aktivitet i Arktis, og den nye geopolitiske situation, så bliver behovet for territorial håndhævelse i hele rigsfællesskabet større, end det var.

Kl. 15:48

Den fg. formand (Hans Kristian Skibby):

Der er endnu et spørgsmål fra spørgeren. Værsgo.

Kl. 15:49

Carsten Bach (LA):

Også tak for opfølgningen på det. Jeg er sådan set måske lige så utålmodig som udenrigsministeren i forhold til den her arktiske strategi, så vi håber, at der er nogle, der lytter med, for en sådan savner vi. En anden ting, jeg måske godt vil adressere over for udenrigsministeren, og som godt nok også relaterer sig en smule til det forsvarspolitiske – og det skal jeg selvfølgelig beklage i den her sammenhæng – handler om Grønland og om Arktis og måske regeringens vilje til bedre at kunne facilitetere amerikansk tilstedeværelse i Grønland i fremtiden.

Kl. 15:49

Den fg. formand (Hans Kristian Skibby):

Så er det ministeren.

Kl. 15:49

Udenrigsministeren (Lars Løkke Rasmussen):

Jamen vi har jo et udmærket aftalegrundlag mellem kongeriget Danmark og USA, der faciliterer amerikansk tilstedeværelse, og jeg har i øvrigt glædet mig over, at en stor sten i skoen i vores relation, nemlig hele spørgsmålet om servicekontrakten, er blevet løst. Jeg noterer mig også, at spørgsmålet om den servicekontrakt er løst på en måde, der jo i sig selv, hvis man aflæser den potentielle volumen, der er i den, sender et signal om et øget amerikansk engagement.

Kl. 15:50

Den fg. formand (Hans Kristian Skibby):

Der er endnu en spørger, og det er fru Aki-Matilda Høegh-Dam fra Siumut. Værsgo.

Kl. 15:50

Aki-Matilda Høegh-Dam (SIU):

Tak til udenrigsministeren. Danmark deltager jo også i diverse internationale fora inden for FN og Arktisk Råd, som nu er sat på pause, og mange andre arbejdsgrupper, hvor man bl.a. forsøger at styrke oprindelige folks rettigheder på det ene eller det andet plan. Udenrigsministeren har også netop selv deltaget i en konference, som EU lavede i Nuuk, og som netop bl.a. handlede om oprindelige folk i arktiske egne.

Derfor kunne vi i Siumut godt tænke os at høre lidt mere om udenrigsministerens syn på, hvad man skal gøre for netop at styrke det oprindelige arktiske folks rettigheder – ikke alene i Grønland, men også generelt. Det spørger vi også netop ind til nu, for indtil videre er det ikke blevet meget klart anerkendt af udenrigsministeren, at der er noget, der hedder de oprindelige grønlandske inuit eller det oprindelige arktiske folk, idet vi altid indtil videre har hørt, at der er blevet talt om det arktiske folk. Og med en jurabaggrund ved man også, at der er forskel på at være et anerkendt folkefærd og et oprindeligt folk. Så det er lidt for at spørge ind til, om udenrigsministeren anerkender, at de grønlandske inuit er et oprindeligt folk inden for det danske kongerige, og derudover også, hvad man vil gøre for at styrke rettighederne for de samme.

Kl. 15:51

Den fg. formand (Hans Kristian Skibby):

Så er det udenrigsministeren. Værsgo.

Kl. 15:51

Udenrigsministeren (Lars Løkke Rasmussen):

Jamen jeg anerkender fuldt ud, at inuit er et oprindeligt folk. Jeg har så også det syn på det, at der er en grønlandsk befolkning, som består af både det oprindelige folk og andre, der legitimt kan kalde sig grønlændere. Det er ikke en rigsfællesskabsdebat, vi har nu, men det er klart, at når man f.eks. hører forslag om et inuitregister og tanker om at bruge etnicitet som afsæt for at registrere sin befolkning, så er det i hvert fald noget, der hos mig skaber en eller anden reservation, for der er nogle helt grundlæggende menneskerettigheder, som også skal iagttages, ikke? Så det kunne jeg godt have lyst til at sige.

Ellers vil jeg sige, at jeg synes, at vores vigtigste bidrag jo er i alle relationer – som fru Aaja Chemnitz sagde det: »Intet om os, uden os«  – at sørge for, at det oprindelige folks stemme høres, og at den grønlandske befolkning, som er en del af det danske rigsfællesskab, men med en udstrakt grad af selvstyre og ultimativt jo også retten til på et tidspunkt at bestemme sig for fuldstændig selvstændighed, tages med alle steder, hvor det er relevant, og i øvrigt repræsenterer kongeriget der, hvor vi forfægter interesser, som er entydigt grønlandske. Det er jo også sådan, vi gør det, når vi f.eks. laver arbejdsgrupper i Arktisk Råd. Vi overtager nu nogle arbejdsgrupper om bl.a. biodiversitet, som er et hjemtaget grønlandsk område, og så er det selvfølgelig et formandskab, der er henlagt til Departementet for Landbrug, Selvforsyning, Energi og Miljø i det grønlandske selvstyre.

Kl. 15:53

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 15:53

Aki-Matilda Høegh-Dam (SIU):

Tak for svaret. For det første er Siumut enige i, at der er forskel på at være kalaaleq, grønlænder, og inuk, og at man også kan være kalaaleq inuk, idet der er flere inuitfolkefærd. Når det så er sagt, vil vi gerne spørge lidt mere ind til udenrigsministerens kommentar om et inuitregister og oprindelige folks rettigheder, idet det lød lidt, som om – og nu skal jeg få det bekræftet – retten til at være et oprindeligt folk, retten til at blive anerkendt som et oprindeligt folk, ikke ses som en forlængelse af menneskerettighederne, hvilket det jo ellers netop er. Så skal det forstås på den måde, at der ikke skal være ret til at kunne kalde sig selv inuk og være registreret som inuk, ifølge udenrigsministerens egne betragtninger?

Kl. 15:54

Den fg. formand (Hans Kristian Skibby):

Så er det udenrigsministeren. Værsgo.

Kl. 15:54

Udenrigsministeren (Lars Løkke Rasmussen):

Jeg har egentlig ikke nogen egne betragtninger på Grønlands vegne. Altså, det er jo i Grønland, man selv må tage de skridt, man vil, og i det omfang, man tager nogle skridt, må vi jo vurdere de skridt. Der er jo ikke noget problem i at være et oprindeligt folk og definere sig selv som det. Der, hvor der kunne være et problem, er, hvis man inden for rammerne af et demokrati ligesom tillægger det at tilhøre et oprindeligt folk noget op imod andre, der har menneskerettigheder i det pågældende samfund, altså at man tillægger sig selv nogle særlige muligheder eller afgrænser nogle andres, ikke? Men det overlader jeg fuldstændig trygt til en debat i Grønland, og i det omfang, man konkluderer på den på en måde, som skulle rumme problemer, så vil vi selvfølgelig løfte en hånd og stille nogle spørgsmål.

Kl. 15:55

Den fg. formand (Hans Kristian Skibby):

Der er ikke flere, der har bedt om ordet, så vi anser forhandlingen for værende afsluttet og siger tak til udenrigsministeren.

Det næste punkt på dagsordenen er:

5) Forhandling om redegørelse nr. R 6:

Udenrigsministerens redegørelse om udviklingen i EU-samarbejdet.

(Anmeldelse 08.02.2023. Redegørelse givet 08.02.2023. Meddelelse om forhandling 08.02.2023).

Kl. 15:56

Forhandling

Den fg. formand (Hans Kristian Skibby):

Vi skal nu i gang med endnu en redegørelsesdebat, og det indebærer, at ordførerne skal sidde på de forreste rækker og logge ind dér. Placeringerne er lidt anderledes end dem, vi lige har haft under den forrige forhandling. Vi holder derfor en kort pause, til vi er på plads.

Kl. 15:59

Første næstformand (Leif Lahn Jensen):

Så tror jeg, vi er ved at være klar. Forhandlingen er åbnet. Første ordfører på talerstolen er hr. Kasper Sand Kjær fra Socialdemokratiet. Velkommen.

Kl. 15:59

(Ordfører)

Kasper Sand Kjær (S):

Tak for ordet, formand, og tak til udenrigsministeren og til regeringen for redegørelsen om udviklingen i EU-samarbejdet. Jeg har set meget frem til at diskutere netop den redegørelse og det tema her i dag. For man må sige, at når vi kigger på det år, der er gået, og den tid, vi står i i Europa, så er der jo virkelig meget at tale om. Vi står på alle måder i en afgørende tid for det europæiske samarbejde og for Europas rolle i verden.

Lad mig derfor også bare starte med at slå fast, at Danmark hører til og skal være i hjertet af Europa. Det er vel på mange måder den vigtigste lektie fra det seneste års udvikling, hvor EU jo i det store hele og på mange måder har formået at stå sammen om at løse de grænseoverskridende problemer. Det har vi gjort i fællesskab, selv om udfordringerne står i kø. Danmark som land nyder godt af de mange fordele, som EU har ført med sig. Dansk engagement i EU bidrager med vækst og beskæftigelse i Danmark, for det er også udfordrende at være en lille åben økonomi i en stor og usikker verden. Det afgørende for os er et EU, der leverer løsninger på tidens store udfordringer. Derfor er der brug for et stærkt, forpligtende europæisk samarbejde med en klar retning, der sætter mennesker før aktier og klimaet før kapitalen. Vi har brug for politiske løsninger, der bygger på en sund balance mellem økonomisk ansvarlighed og social retfærdighed.

Krigen i Ukraine har jo kastet lys over, hvordan vi i Danmark, men særlig i Europa har været alt for afhængige af russisk energi. Det har været stærkt medvirkende til den energikrise, som Europa nu oplever. Energikrisen skaber rekordhøj inflation og har sendt priserne på himmelflugt. Fælles for alle de kriser, vi står med i Europa, er, at de både er grænseoverskridende og gensidigt forstærkende. Energikrisen har forstærket behovet for europæisk uafhængighed på energiområdet og dermed også behovet for en endnu hurtigere grøn omstilling til gavn for klimaet, til gavn for de næste generationer, men også af hensyn til vores fælles sikkerhed. Danmark spiller en vigtig rolle i Europa som den grønne stemme, der skal vise vejen med ambitiøse mål, men også med konkrete handlinger, der skal bidrage til Europas egen forsyning af grøn energi og bæredygtig omstilling. Sådan en redegørelse som den, vi behandler her i dag, kan jo af gode grunde ikke komme i dybden med alle aspekter af EU-samarbejdet, måske særlig ikke i en tid, hvor der er så meget på spil på så mange dagsordener, ikke mindst sikkerhedspolitisk.

I Europa har vi jo nok haft en tendens til at forestille os, at resten af verden tænker og gør som os. Vi troede i for mange år, at handel og vækst pr. automatik ville føre til fredelig sameksistens, frihedsrettigheder, demokrati og en international retstilstand. Vi tænkte vel, at alle andre måtte kunne se de klare fordele ved vores måde at leve på. Vi nedrustede, da de andre oprustede, og vi har på en række områder gjort os selv for afhængige af andre. Nu ser vi, at vi var for naive, og vi står vel på mange måder på tærsklen til en ny tid.

Derfor var det vel også en særlig stolt stund for Danmark, da vi sidste år meldte os helhjertet ind i det europæiske samarbejde om forsvar og sikkerhed med afstemningen om afskaffelsen af forsvarsforbeholdet. Europa skal stå stærkere selv, og Danmark skal stå sammen med vores europæiske allierede. Det var samtidig også et meget klart signal fra danskerne om, at Danmark hører til i kernen af EU-samarbejdet, og at tiden kalder på samarbejde om de fælles udfordringer, vi står over for.

EU har jo stået sammen om entydig opbakning til Ukraine. Mange europæiske lande har doneret penge, våben og humanitær bistand til ukrainernes frihedskamp for deres selvstændighed og frihed. Samtidig har EU gennem ni sanktionspakker indført omfattende sanktioner mod Rusland og russiske magthavere, der skal stække den russiske økonomi, isolere Rusland i verden og forhindre, at europæiske penge går til finansieringen af den russiske krigsmaskine. Den uhyrlige og ulovlige russiske invasion af et frit og selvstændigt europæisk land skaber jo på mange måder helt nye opgaver for EU. Heldigvis har svaret indtil videre været europæisk sammenhold, sammenhold om opbakning til Ukraine og fordømmelse af Rusland.

Kl. 16:04

Migration er et andet tema, som i stigende grad også bliver sikkerhedspolitik. De ydre grænser i Europa er under pres. Vi ser eksempler på, hvordan flygtninge og migranter bliver brugt aktivt til at destabilisere Europa. Tilstrømningen til Europa er alvorlig og er en udvikling, som vi alle bør følge tæt. Og for at løse de grundlæggende udfordringer med irregulær migration til Europa arbejder regeringen som bekendt også for en reform af det europæiske asylsystem. Det er jo i en erkendelse af, at det nuværende asylsystem er ødelagt. Incitamenterne er der til at risikere livet i hænderne på menneskesmuglerne på farlige ture hen over Middelhavet, og det tiltrækker alt for mange til Europa uden et beskyttelsesbehov. Derfor er der både brug for en ny og en mere langsigtet tilgang til asyl og migration i EU.

Asylsystemet burde jo i virkeligheden handle om at beskytte verdens mest sårbare mennesker fra krig og forfølgelse. Men det asylsystem, som vi har i dag, skaber incitamenter til det modsatte. Det skaber incitamenter til menneskesmugling og til politisk afpresning, og det lader de svageste af verdens flygtninge stå tilbage. Det er jo grundlæggende inhumant, og det er uretfærdigt. Derfor gør det mig rigtig glad, at den danske regering går forrest i EU for et nyt, mere retfærdigt og mere humant asylsystem. Fornemmelsen er vel også, at tiderne er ved at være modne til forandring rundtomkring i Europas hovedstæder.

Den nye sikkerhedspolitiske situation i forhold til Rusland, men jo også i forhold til den stadig voksende stormagtsrivalisering mellem USA og Kina og i forhold til Kinas mere aggressive rolle i verden skaber også nye udfordringer for europæiske virksomheder og for europæisk økonomi. Erhvervs- og industripolitik bliver i stigende grad også et sikkerhedspolitisk spørgsmål. Derfor er det også klogt og rigtigt, at EU i den her tid bevæger sig i diskussionen om statsstøtte og om sikringen af adgang til kritisk infrastruktur. For ligesom vi ikke kan lade Europa være afhængig af russisk energi, kan vi heller ikke lade Europa være afhængig af mikrochips fra Kina.

Jeg synes på mange måder, det seneste år har vist, at EU er i stand til at håndtere de store internationale kriser, som rammer os, og det har jo i særdeleshed også vist, at vi som enkeltlande ikke kan klare det alene. Derfor er det godt, at EU lykkes med at håndtere udfordringerne. Det er godt for danskerne, og det er også derfor, Danmark hører til i hjertet af Europa. Tak for ordet.

Kl. 16:06

Første næstformand (Leif Lahn Jensen):

Vi siger tak til ordføreren. Der er en kort bemærkning fra fru Trine Pertou Mach. Værsgo.

Kl. 16:06

Trine Pertou Mach (EL):

Tak for det. Og tak for ordførerens tale. Jeg blev rigtig glad for at høre det her med klima før kapital som en del af indledningen. Men mit spørgsmål går i virkeligheden på det sidste, ordføreren sagde omkring migration, altså at det asylsystem, som er brast sammen – det tror jeg vi alle sammen kan være enige om; det fungerer ikke efter hensigten – skaber incitamenter til menneskesmugling i stedet for at beskytte de allersvageste. Så mit spørgsmål til ordføreren er: Er det ikke korrekt, at incitamenter til menneskesmugling er afhængige af, at mennesker er villige til at betale for at kunne flytte sig derfra, hvor de er født, og hen et andet sted, mere end at det er systemet som sådan, der skaber incitamenterne?

Kl. 16:07

Første næstformand (Leif Lahn Jensen):

Ordføreren.

Kl. 16:07

Kasper Sand Kjær (S):

Nej, som jeg ser det, er problemet jo i virkeligheden, at når du først sætter fødderne på europæisk jord, har du retten til at søge om asyl i Europa. Og hvis du har et beskyttelsesbehov, har du også ret til ophold i Europa. Dermed bliver kampen for verdens flygtninge at komme derhen, hvor man kan sætte sine fødder på europæisk jord, og det skaber jo incitamentet til menneskesmugling. Det er det, der gør, at menneskesmuglerne har guldrandede forretninger, og det er også det, der gør, at det vel alene er, hvor succesfulde menneskesmuglerne er i deres arbejde, der afgør, hvor mange asylansøgere der står i Europa. Og det er derfor, vi er nødt til at få et nyt asylsystem, hvor vi sætter en stopper for den spontane asylansøgning, altså den, hvor man bare flytter sig og sætter fødderne på europæisk jord, og i højere grad tager de flygtninge til Europa, som har det største beskyttelsesbehov. Det vil både være mere retfærdigt, det vil være mere humant, og det vil give Europa muligheden for at tage ansvar for de flygtninge i verden, som har mest brug for beskyttelse, og ikke dem, som har ressourcerne til at betale en menneskesmugler.

Kl. 16:08

Første næstformand (Leif Lahn Jensen):

Spørgeren.

Kl. 16:08

Trine Pertou Mach (EL):

Tak for det. Er det ikke korrekt, at det asylsystem, som eksisterer, faktisk er sat i verden for at beskytte de allersvageste og de udsatte, og at en af de måder, man håndterede det, at det ikke fungerer, på, var, at man modtog flere kvoteflygtninge? Og vil Danmark, vil Socialdemokraterne, vil regeringen i virkeligheden arbejde for, at man i EU, samtidig med at man måske arbejder på at ændre asylsystemet, så også gør sin pligt som stærke EU-lande og modtager flere kvoteflygtninge, end man gør for nuværende?

Kl. 16:09

Første næstformand (Leif Lahn Jensen):

Ordføreren.

Kl. 16:09

Kasper Sand Kjær (S):

Jeg synes, det er et rigtig godt spørgsmål, for jeg synes, at de to diskussioner netop er sammenhængende. Altså, hvis man først får sat en stopper for den spontane asylansøgning, åbner det også op for, at man kan tage flere kvoteflygtninge og dermed også tage de flygtninge, der faktisk har det største beskyttelsesbehov. For det er jo ikke nødvendigvis dem, der står på europæisk jord i dag. En rigtig stor del af dem, der står i Europa i dag, har i virkeligheden ikke et beskyttelsesbehov og har ikke ret til asyl, men er migranter. Men kunne man sætte en stopper for den trafik, ville det jo netop åbne op for, at man ville kunne tage flere kvoteflygtninge – gerne i en solidarisk fordeling mellem de europæiske lande.

Kl. 16:09

Første næstformand (Leif Lahn Jensen):

Så har vi en kort bemærkning mere, og det er fru Marianne Bigum fra SF.

Kl. 16:09

Marianne Bigum (SF):

Mange tak. Jeg vil lige følge op på den her debat. Det, jeg ikke hørte ordføreren sige noget om, var behovet for udviklingspolitik. Som det fremgår af ordførerens tale, flygter folk, på grund af at vi har et asylsystem i Europa, men er ordføreren enig i, at folk flygter af andre årsager, f.eks. fordi der er tørke, der ikke er mad, der ikke er fremtidsmuligheder eller jobs eller uddannelse, og at folk ikke flygter for sjov?

Kl. 16:10

Første næstformand (Leif Lahn Jensen):

Ordføreren.

Kl. 16:10

Kasper Sand Kjær (S):

Jeg tror ikke, der er nogen, der vil påstå, at folk flygter for sjov. Mange af de årsager, som spørgeren nævner, er jo helt reelle, og dertil kan vi lægge væbnede konflikter, klimaforandringer og andet, som skaber både flygtningestrømme og migration fra Afrika mod Europa. Derfor er jeg fuldstændig enig i, at der da også er brug for et Europa, som er mere til stede på det afrikanske kontinent. Det er klart, at også med den nye sikkerhedspolitiske situation er det blevet mere besværliggjort, og kombinationen af kinesiske investeringer og russiske lejesoldater gør det måske endnu sværere også at holde kontakten og hjælpe og bidrage til en positiv udvikling i de afrikanske lande, hvor vi jo får mange flygtninge og migranter fra. Men det ændrer ikke på, at det kun bliver vigtigere, at Europa er til stede dér og hjælper udviklingen på vej, samtidig med at EU jo skal gå forrest, også globalt, i klimaspørgsmålet for også at forhindre klimaforandringer, som også vil skabe endnu større migrationsstrømme mod Europa.

Kl. 16:11

Første næstformand (Leif Lahn Jensen):

Spørgeren.

Kl. 16:11

Marianne Bigum (SF):

Mange tak. Er ordføreren så ligeledes enig med mig i, at vi i EU også skal have en mere ambitiøs udviklingspolitik, som løser nogle af de her kriser fremfor at symptombehandle, og at flere af de penge, vi bruger, skal gå til, at vi også sætter flere penge af til rent faktisk at forhindre, at kriserne i det hele taget opstår, i stedet for udelukkende humanitær bistand, altså at der skal gå flere penge til den langsigtede udviklingsbistand?

Kl. 16:12

Første næstformand (Leif Lahn Jensen):

Ordføreren.

Kl. 16:12

Kasper Sand Kjær (S):

Det er jo det, der er den evige balance i udviklingspolitikken. Vi ved godt, at den langsigtede udviklingspolitik nok har den største effekt, men på den lange bane. Og her og nu står katastroferne og kriserne i kø for at blive løst på den korte bane, og det er jo de balancer, man skal finde. Og ja, jeg synes, at Europa skal spille en endnu større rolle i udviklingsbistanden og udviklingspolitikken og bidrage til en positiv udvikling af Afrika, både på klimadelen, men også på at skabe anstændige, gode jobs, så der er en fremtid at se frem til, og i særdeleshed også for at stå op for nogle af de rettigheder, som vi arbejder for, menneskerettigheder, kønnenes ligestilling, demokrati og andet. Men det er klart, at med den påvirkning, vi ser fra Rusland og Kina, bliver det spørgsmål jo kun sværere.

Kl. 16:12

Første næstformand (Leif Lahn Jensen):

Så siger vi tak til ordføreren. Der er ikke flere bemærkninger. Den næste ordfører er hr. Jan E. Jørgensen fra Venstre.

Kl. 16:13

(Ordfører)

Jan E. Jørgensen (V):

Tak for det, og tak for anledningen til at tale EU. Lad mig starte med at slå fast, at i Venstre er vi tilfredse med den udvikling, som EU-samarbejdet har været igennem her i den forgangne tid, og hvis vi kigger på året 2022, har det på mange måder været et bevis på, at EU er uundværlig: Det er det for Danmark, det er det for Europa, og det er det sådan set også for udviklingen i resten af verden. EU agerer jo som en stormagt, i hvert fald på de regulatoriske område, skaber et positivt mellemstatsligt samarbejde og gunstige vækstbetingelser for danske virksomheder samt ikke mindst sådan noget som forbrugerbeskyttelse og fornuftige standarder for befolkningen. Så der er kort sagt stor værdi i EU-samarbejdet for den helt almindelige dansker og ligeledes stor værdi for danske virksomheder i grænseoverskridende handel. Det er sådan, at tre ud af fire af de største samhandelslande er andre EU-medlemsstater, og det er en udvikling, der vil fortsætte i fremtiden, og det er nok også den vigtigste enkeltparameter for, at dansk medlemskab af EU er en rigtig god idé. Men der er også mange andre væsentlige årsager til, at EU og Danmark er et godt partnerskab.

Selv om EU selvfølgelig påtager sig mange nye opgaver på socialområdet, sundhedsområdet og erhvervsområdet, er der også områder, hvor vi som danskere en gang imellem kan slå os lidt på samarbejdet, eksempelvis på sådan et område som minimumslønninger, men så er der jo altså heldigvis fortsat et nærhedsprincip og traktatens rammer, som beskytter enkeltstaternes særlige måde at gøre forskellige ting på – den danske model, eksempelvis – og som jo giver Europa-Kommissionen en række begrænsninger i, hvad de kan foretage sig i forbindelse med formulering af ny lovgivning. Og i Venstre mener vi fortsat, at det er fornuftigt, at der er sådan en balance i systemet. Helt generelt og kort sagt ønsker vi ikke mere magt til Kommissionen, og EU skal fortrinsvis blive bedre til at koncentrere sig om, hvad der ligger inden for rammerne af den nuværende traktat, og det er ikke et selvstændigt mål for EU at blive større eller for den sags skyld mindre.

I 2022 har det naturligvis været Ruslands invasion af Ukraine, som har fyldt, både når vi taler sikkerhed, forsvar og energi, men også på fødevareområdet, og så har krigen i øvrigt vist, hvor vigtig strategisk autonomi er for EU. Der bruges rigtig mange penge på krigen, det gør der i Danmark, det gør der i EU, det synes vi fra Venstres side er helt fantastisk, altså at det er lykkedes at skabe denne enighed. Putin må ikke vinde denne krig! Bl.a. derfor var afskaffelsen af forsvarsforbeholdet jo altså også skelsættende tilbage i 2022. To ud af tre stemte for at afskaffe forbeholdet og altså gå fuldtonet ind i forsvarssamarbejdet i EU, og jeg vil gerne sige tak til de mange danskere, der satte deres kryds ved et ja, så Danmark kan spille en større rolle på dette vigtige område.

Venstre ser det som en helt naturlig udvikling af sikkerhedsarbejdet i EU, at det fortsat udvikler sig videre med et stærkt samarbejde mellem EU og Storbritannien på den ene side og USA på den anden side, og modstanderen er jo Rusland, Putins antidemokratiske kræfter, men der er også en større gruppe af lande, som tydeligt gør det sværere for demokrati og frihedsrettigheder at udvikle sig i verden. EU med Danmark som flittig deltager er i denne sammenhæng en aktiv partner med de andre vestlige lande i de næste år i forbindelse med at modsætte sig flere konflikter i verden, hvor demokratiske lande påvirkes i deres suveræne ret til at bestemme over eget land og egen befolkning. Det vil komme til at koste mange penge at udvikle EU's forsvar sammen med NATO-partnerne, men det er nødvendigt, det er vigtigt i de kommende år, og det er noget, som Danmark skal prioritere.

Den grønne dagsorden er i både Danmark og EU indrammet af Fit for 55-planen, og det er en aftale, som efter Venstres mening vil skabe udvikling af en fælles ambitiøs grøn dagsorden, der hjælper rige og fattige lande hurtigt videre, og som med konditionalitet udbetaler mange milliarder kroner til både digitalisering og en bæredygtig transition af transport-, bygnings- og fødevareområdet inden for de næste ca. 10 år. Et ordentligt CO2-kvotesystem er helt afgørende, mener vi i Venstre.

Hvis vi kigger på sådan noget som covid-19-indsatsen i EU, er det nok den mest succesrige bekæmpelse af en pandemi, som verden endnu har set. Den satte helt nye standarder for samarbejde og hurtighed i samarbejdet og bekræftede, hvor vigtigt samarbejdet mellem stater og multinationale virksomheder er for beskyttelsen mod fremtidige pandemier.

Kl. 16:18

I 2022 kom EU endelig ud af denne krise, men knap var den altså realiseret, før en ny krise viste sig på tværs af EU-landene og på verdensplan. Inflationskrisen kom efter den afslutning, som vi troede kriserne fik med afslutningen på covid-19. Genstarten lukkede forsyningslinjer på grund af mangel på råstoffer og fødevarer, og derfor er EU's succes med bekæmpelse af covid-19-pandemien også et bevis på, hvor vigtigt det er, at EU fremover tænker bredt i den strategiske autonomi, og at EU øger koordinationen af indsatsen på erhvervs-, sundheds- og sikkerhedsområdet. Der er i 2022 skabt tydelige bånd mellem industrier og stater i EU som følge af denne udvikling.

I Venstre bifalder vi en udvikling, der sikrer danske EU-virksomheder konkurrencekraft, og i den sammenhæng er det vigtigt at se USA som en partner i denne udvikling. Statsstøtte er ikke godt, men det kan i en transatlantisk akse godt give mening på kort sigt for at give retning på klimadagsordenen og sikkerhedsdagsordenen. Det er her, Kina skal omfavnes som både en modstander og en samarbejdspartner, hvis de kan overtales til at være med på det.

I Venstre mener vi, at verden har brug for mere samarbejde, men også et samarbejde, hvor der stilles krav om menneskerettigheder, om klima, demokratiudvikling og fred samt frihed. Og det gælder også for udviklingen af et EU med nye lande, for vi skulle altså gerne have flere lande med i EU. Retsstatsprincipperne kan i den sammenhæng ikke forhandles; det står ikke til diskussion. De er normative; de kan og skal konditionaliseres, som det er sket med Ungarn og Polen i forhold til eksempelvis lgbt+-rettigheder.

Fremtidens EU skal indeholde en tættere dialog mellem borgerne og lovgiverne i EU og nationalstaterne, og det viste konferencen om EU fremtid tydeligt. Der er generelt stor tilslutning til EU i EU-landene, men denne tilslutning er betinget af, at borgerne løbende høres, og der var, da vi holdt debatten her i Danmark, 320 forslag, som både indeholdt mulige og også nogle umulige forslag, og det, der kan ske inden for traktatens rammer, skal vi jo så drøfte i parlamenterne, Europa-Parlamentet og på rådsmøder fremover. Og med de ord vil jeg sige, at Venstre støtter ministerens og regeringens redegørelse. Jeg ser frem til debatten.

Kl. 16:20

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Og den næste ordfører er fru Karin Liltorp fra Moderaterne. Velkommen.

Kl. 16:20

(Ordfører)

Karin Liltorp (M):

Tak for ordet. Det er jo en fornøjelse at stå her i dag, hvor vi kan konstatere, at samarbejdet mellem EU-landene er godt, stabilt og ikke mindst har vist sig meget handlekraftigt i 2022. Det er selvfølgelig ikke et samarbejde helt uden konflikter og uenigheder, men sådan må det jo være i et alsidigt fællesskab. Det vigtigste for mig er dog, at 2022 blev året, hvor EU viste sig som en stærk og handlekraftig aktør, der træder i karakter, når der er allermest brug for det. Jeg vil i den forbindelse berøre krigen i Ukraine, den grønne omstilling og migrationen.

Det er over 50 år siden, at danskerne sagde ja til at træde ind i EF-fællesskabet, og siden da har det fællesskab cementeret sig som en stærkere union. Indimellem har der for os danskere været en vis skepsis forbundet med samarbejdet. Vi har været bekymrede for, at de andre skulle blande sig for meget i vores interne forhold, men nu kan vi, om end på en meget ulykkelig baggrund, igen konstatere, at EU-samarbejdet fungerer. Det skal nemlig ses i lyset af Ruslands invasion af Ukraine og den nye situation med krig i Europa.

I 2022 er det nemlig blevet klart, at EU-samarbejdet ikke blot er forankret i det indre marked, men også i et bredere demokratisk værn mod krigsoprustningen fra øst. Og blot for at understrege aktualiteten og nødvendigheden af sådan et værn er det på lørdag 9-årsdagen for Ruslands annektering af den ukrainske halvø Krim.

Ruslands aggressioner bliver dermed også en påmindelse om, at vi lever i en verden, hvor frihed, rettigheder og demokrati ikke er selvfølgeligheder, og det tror jeg står soleklart for danskerne. 2022 blev nemlig året, hvor et overvældende flertal i solidaritet besluttede sig for, at Danmark skulle afskaffe EU-forsvarsforbeholdet og træde kompromisløst ind i EU-samarbejdet om sikkerhed, forsvar og fred.

EU er for mig et fællesskab, hvor vi forpligter hinanden på at arbejde for en verden uden krig og ødelæggelse og for en mere harmonisk sameksistens, hvor vi sammen tager hånd om nutidens og fremtidens problemer. Det ansvar har vi løftet i EU. Vi har stået side om side med Ukraine. Vi har også vedtaget en række historisk hårde sanktioner mod Rusland og ydet omfattende økonomisk støtte til Ukraine, både militært, økonomisk og humanitært. Men vores frihedskamp er ikke slut, og EU vil være der for ukrainerne, indtil de forhåbentlig kan sige, at de endnu en gang er herre i eget hus.

Krigen i Ukraine har også haft en indvirkning på vores europæiske energimarked, og både virksomheder og forbrugere har mærket de markante prisstigninger på el og gas. Men med en fælles indsats for europæisk uafhængighed af russisk gas og håndtering af energiforsyningskrisen kan vi sammen komme helskindet ud på den anden side. EU er kommet og kommer vedvarende med en række initiativer, der skal understøtte den forandring, som også understøtter en grønnere fremtid. Og som det ofte er med kriser, rykker vi med lovgivningsarbejdet, og det er positivt, specielt for den grønne omstilling.

En acceleration af den grønne omstilling skal fjerne importafhængigheden af russisk gas og sikre vores forsyningssikkerhed for fremtiden. EU står over for et væld af grønne muligheder, hvor vi skal spille hinanden gode med respekt for de enkelte landes konkurrenceevne. Og det gør vi ved at samarbejde om Kommissionens grønne lovgivningspakke Fit for 55, herunder REPowerEU-planen, der skal understøtte omstillingen til vedvarende energi, så vi når vores klimamålsætninger. EU byder på et væld af nye fælles muligheder, og som et lille land i en stor verden står vi alene, hvis vi ikke ser mod det fælles europæiske samarbejde.

Jeg har sammen med Udenrigsudvalget netop været i Uganda, som er et af verdens fattigste lande. Der fik vi ved selvsyn bekræftet det, vi alle godt vidste: Alle er ikke så privilegerede, som vi er her i Vesten. Og der er ikke noget sige til, at en del af de mennesker, der lever i ekstrem fattigdom, kan være inspireret til at søge mod vores del af verden, og med klimaforandringerne er der ikke udsigt til, at migrationspresset på EU bliver mindre.

I EU forsøger vi lige nu at finde den rigtige balance mellem ansvar og solidaritet, og lige nu er fokus på at styrke de ydre grænser og hjælpe de medlemsstater, der oplever det største migrationspres. Det løser selvfølgelig ikke det grundlæggende problem med migration, så samtidig diskuteres det, hvordan vi bedst forebygger behovet for migration. Det er helt sikkert et dilemmafyldt område, men vi tror på, at de bedste løsninger findes i fællesskab.

Som jeg startede med at sige, er det en fornøjelse at være vidne til en union, der fungerer og tager ansvar, når der er allermest brug for det. Og for fremtiden vil jeg som Moderaternes EU-ordfører gøre mit til, at vi understøtter den solidaritet, der udspringer af EU-samarbejdet. Tak for ordet.

Kl. 16:25

Første næstformand (Leif Lahn Jensen):

Vi siger tak til ordføreren. Der er ingen bemærkninger. Næste ordfører er fru Marianne Bigum fra SF.

Kl. 16:26

(Ordfører)

Marianne Bigum (SF):

Først vil jeg gerne sige tak til ministeren for den udmærkede redegørelse. Det har været interessant læsning, for selv om jeg ikke var til stede i salen, sidst redegørelsen om EU-samarbejdet blev debatteret, står det klart for alle og enhver, hvor voldsom udviklingen har været.

Jeg er overbevist om, at vi endnu ikke i fuldt omfang har forstået, hvad krigen i Ukraine kommer til at betyde for EU-samarbejdet. Der er overhovedet ingen tvivl om, at vi står i en helt ny virkelighed efter februar 2022. Krigen har allerede sat sine spor, og særlig energikrise og inflation er udfordringer, som nu dominerer billedet overalt i EU. Det har sat fællesskabet på en voldsom prøve, men medlemsstaterne har svaret klart, løftet i flok og vist betydelig solidaritet og handlekraft, også i en grad, der har overrasket mange. Sanktionspakkerne er gode eksempler, ligesom REPowerEU-planen er med til at fjerne vores afhængighed af russisk gas og fremtidssikre energiforsyningen på tværs af EU.

Et særligt presserende emne for EU lige nu er den grønne omstilling. Her er EU i gang med klimaloven Fit for 55, og siden sidste redegørelse er vi kommet langt med vigtige dele af pakken, bl.a. omkring energieffektivitet, vedvarende energi-planer, klimatold og andre ting. Den er stadig ikke så ambitiøs, som den skulle have været, men vi er i gang, og det er vigtigt. Vi arbejdede i SF for at øge målsætningerne dernede, men som en, som, før jeg blev valgt ind i Folketing, har siddet med i det her arbejde, kan jeg sige, at det, vi er i gang med nu, også er omfattende og meget, meget ambitiøst, og jeg er glad for, at vi er i gang. Kvotehandelssystemet er blevet udvidet, så det nu også omfatter flyindustrien, vejtransport og bygninger, sådan som vi i SF har ønsket det længe. Klimapolitikken skal indtænkes i alle EU's politikområder, og den næste store opgave bliver nu, at krigen og dens afledte effekter ikke sætter den grønne omstilling i stå.

Så vil jeg også gerne komme omkring et emne, som står mig meget nært, og som ofte er en undervurderet hjørnesten i den grønne omstilling, nemlig den cirkulære økonomi, som ministeren kort berører i redegørelsen sammen med udfordringen omkring afhængigheden af kritiske råstoffer. Det er vigtigt for miljøet, men også for fremtidens erhvervsliv, at vi får sænket vores ressourceforbrug, får øget genbruget og får øget højkvalitetsgenanvendelsen. Det er simpelt hen vigtigt at gøre det her til en nøgledel af fremtidens økonomi. Derfor deler jeg også ambitionen i transportforordningen om, at vi får skabt en cirkulær økonomi, og jeg er særlig glad for stoppet for eksport ud af EU af vores affald. Men jeg er ikke betrygget nok i, at det mandat, regeringen har søgt på en transportforordning, vil føre til den her højkvalitetsgenanvendelse og vil føre til mindre forbrænding af affald i Danmark. Tværtimod ser det ud til at gå den anden vej.

Retsstatsmekanismen trådte i kraft første gang i 2022 med det formål at lukke pengekassen for de medlemsstater, som ikke overholder grundlæggende retsprincipper. Det er godt, at EU her sætter foden ned. For SF er det vigtigt, at Danmark fortsætter rollen som kritisk vagthund i værnet omkring retsstatsprincipperne og de grundlæggende rettigheder. I Ungarn ser vi i øjeblikket en giftig propaganda mod lgbt+-miljøet, og i Polen er det retsvæsenets helt nødvendige uafhængighed, der forsøges underløbet. Retsstatsprincipper er afgørende for sammenhængskraften i EU, og når frie medier, ytringsfrihed og minoritetsrettigheder er på spil i visse medlemsstater, skal vi stå helt fast.

Af samme grund har vi i SF med glæde noteret os, at flere lande er gået ind i retssagen, som Kommissionen har anlagt mod Ungarns anti-lgbt-lov. Senest har Portugal og Irland meldt deres støtte, det samme bør Danmark gøre, og jeg håber, vi her i dag kan få udenrigsministerens klare tilsagn om, at også Danmark vil intervenere i sagen til støtte for Kommissionen.

Og når vi nu er ved EU-Domstolen, er det godt, at der nu fra dansk side anlægges et annullationssøgsmål ved domstolen om direktivet om passende mindstelønninger. Løn er nu engang et spørgsmål, som arbejdsmarkedets parter tager sig af, og ikke noget, Europa-Kommissionen skal fifle med. Vi bakker til gengæld fuldt op om at styrke den europæiske sociale dialog og sikre, at arbejdsmarkedets parter bliver fuldt inddraget, og vi er glade for, at der nu er mere løngennemsigtighed på vej. Det er en af de sager, mine dygtige kollegaer i Parlamentet har arbejdet hårdt for. Direktivet sender et stærkt og nødvendigt signal om ligestilling på arbejdspladsen. Også platformsarbejde står over for at blive reguleret, og her skylder regeringen at vise, at man ikke lader platformsbudene sejle deres egen sø uden elementære lønmodtagerrettigheder.

Redegørelsen kommer kort omkring skattespørgsmål, og hvordan der er opnået enighed om OECD-aftalen om minimumsbeskatning. Det er en sejr, at vi fik Ungarn til at løfte blokaden af lovforslaget, og derfor kan det undre, at aftalen ikke er uddybet nærmere i redegørelsen her.

Redegørelsen om udviklingen af EU-samarbejdet rummer som sagt mange gode elementer, men kampen mod skattely er igen i år underlig fraværende. Har regeringen helt glemt denne kamp? For det har vi i hvert fald ikke i SF. Jeg vil gerne minde regeringen om, hvor undergravende skattesnyd er for det indre markeds integritet og i sidste ende også for EU-borgernes velfærd.

En anden vigtig sag, der glimrer ved sit fravær i redegørelsen, er kampen for mere åbenhed i EU's institutioner. Vi vil gerne gentage vores opfordring til, at regeringen kaster sig ind i denne sag med alle kræfter. Lukkethed i Ministerrådet er et stort problem, og det udgør reelt det demokratiske underskud, som EU ofte beskyldes for at have. Tak for ordet.

Kl. 16:31

Første næstformand (Leif Lahn Jensen):

Vi siger også tak til ordføreren. Der er ingen korte bemærkninger. Og så går vi videre til næste ordfører, hr. Jens Henrik Thulesen Dahl fra Danmarksdemokraterne.

Kl. 16:32

(Ordfører)

Jens Henrik Thulesen Dahl (DD):

Tak, formand, og tak til udenrigsministeren for redegørelsen. Som ministeren også skriver i redegørelsen, indeholder den en overflyvning over mange temaer, som er relevante i forhold til EU-samarbejdet i 2022, uden at den går i detaljer. Ét tema har naturligvis fyldt meget det seneste år: krigen i Ukraine. Det har fyldt på mange planer, både i forhold til selve krigen, sanktioner, humanitær støtte i Ukraine og støtte til dem, som har været nødsaget til at flygte fra Ukraine. Det er en støtte på mange planer fra EU's side, som vi fra Danmarksdemokraterne støtter fuldt op om. Ud over selve krigen og de direkte følger i og omkring Ukraine har krigen også haft en lang række følgevirkninger, som også har skullet håndteres. Energimæssigt stod vi med en afhængighed af bl.a. gas fra Rusland, som naturligvis gav Rusland en magt, som vi var nødt til at komme fri af. Derfor er det også godt, at EU samlet har kunnet tage initiativer til at finde alternativer til gassen og bredt skabe et grundlag for at skære på energiforbruget, hvilket har gjort, at vi energimæssigt er kommet nogenlunde godt igennem den netop overståede vinter. I den sammenhæng har det været rigtigt at give EU værktøjer til at sikre forsyning og styring af priserne. Det sidste er en balancegang, fordi priserne som udgangspunkt bør være markedsstyrede, men samtidig har vi et behov for at undgå, at nogen udnytter en helt særlig markedssituation og mangelsituation. Som vi ser det i Danmarksdemokraterne, har balancen i tiltagene været fornuftige.

Overordnet set mener vi i Danmarksdemokraterne, at det er vigtigt, at EU koncentrerer sig om de fælles ting: støtte til Ukraine, energiforsyning osv. Kort sagt er det det, som relaterer sig til det indre marked. Derfor er det også vigtigt, også for legitimiteten af hele EU-projektet i befolkningerne, at der ikke indsniges regler om ting, som ikke nødvendigvis skal gøres i fællesskab. Det er vigtigt at fastholde, at nationalstaterne skal have så meget selvbestemmelse og suverænitet som muligt. Derfor er det også godt, at regeringen har anlagt et annullationssøgsmål på mindstelønsdirektivet. Der er brug for, at regeringen og Danmark står fast på, at vi skal gøre tingene, som vi gør i Danmark, dvs. at vi kan fastholde den danske model på arbejdsmarkedet. Det er også vigtigt, at vi ikke bare lader stå til i forhold til kvoter på bestyrelser og regler om barsel. Hvorfor skal EU bestemme det? Hvorfor er det ikke noget af det, vi selv skal bestemme herhjemme? Og det er også vigtigt at skelne skarpt, når der tales om platformsarbejde; så kan det være godt og rigtigt at have regler i fællesskab, fordi ansættelserne går over grænserne. I Danmarksdemokraterne ønsker vi en klarere grænse mellem, hvor EU har kompetencen, hvor EU kan blande sig, og hvor EU ikke har. På de områder, hvor EU ikke har kompetencen, bør EU ikke bruge ressourcer på at blande sig, f.eks. på det sociale område, hvor EU har en holdning til børnepasning – skal det foregå i hjemmet eller institution? – og kvaliteten af pleje. Jeg ved godt, at jeg nok bliver belært om, at det jo er noget, vi selv kan beslutte og bestemme, men når det er det, hvorfor skal EU så overhovedet bruge sine begrænsede ressourcer på at arbejde med det? Det kan være, at ministeren senere hen kan opklare det for mig.

Endelig har vi et tema, som det er meget afgørende at få arbejdet med, og som desværre er rigtig, rigtig aktuelt: Migrantsituationen er udfordret. Senest, som beskrevet i medierne de seneste dage, forsøger mange flygtninge og migranter sig med sejlads over Middelhavet, mange skibe går ned, og mange drukner i forsøget. Det er tragisk for dem, som det går ud over, og vi er nødt til at forholde os til, hvordan vi kan imødegå det. Og det, vi har brug for, er naturligvis, at regeringen tager fat og får løst udfordringen med etablering af et modtagecenter uden for EU, som regeringen selv har beskrevet i regeringsgrundlaget. Jeg synes, det bliver ekstra bekymrende, når de ulykkelige hændelser fører til, at man overvejer at skabe lovlige ruter ind i EU. Det, vi har brug for i første omgang, er, at der sikres rammer, så man kan håndtere flygtninge og migranter uden for EU. Jeg savner derfor i redegørelsen en klar beskrivelse af, hvor langt regeringen er kommet med et modtagecenter, og hvilke planer regeringen har for at få det opfyldt. Vi kan ikke bare se mennesker drukne i forsøget på at nå EU, men vi kan heller ikke bare åbne grænserne for dem, som måtte ønske at komme hertil, for så vil vi snart stå i en situation som i 2015. Derfor er det helt afgørende, at regeringen kommer i gang og lever op til sine mål.

Jeg ser frem til at høre ministerens svar og kommentarer hertil. Tak for ordet.

Kl. 16:36

Første næstformand (Leif Lahn Jensen):

Der er, indtil videre i hvert fald, en enkelt spørger. Det er hr. Jan E. Jørgensen. Værsgo.

Kl. 16:36

Jan E. Jørgensen (V):

Tak for det. Og velkommen i EU-debatten til Danmarksdemokraterne. I er jo et nyt parti, som vi andre ikke sådan helt ved hvor står på EU-dagsordenen, og derfor kunne jeg godt tænke mig at spørge lidt mere ind til retsforbeholdet.

Vi havde for nylig en gennemgang af retsforbeholdet i Justitsministeriet, hvor vi fik at vide, at det er en operationel begrænsning for dansk politi; det gør simpelt hen dansk politi dårligere i stand til at få fat på internationale forbrydere, altså ved grænseoverskridende kriminalitet oplever dansk politi ulemper i forhold til politiet i de øvrige EU-lande. Hvordan forholder Danmarksdemokraterne sig til, at Danmark kunne tilslutte sig Europol fuldt og helt?

Kl. 16:37

Første næstformand (Leif Lahn Jensen):

Ordføreren.

Kl. 16:37

Jens Henrik Thulesen Dahl (DD):

Jamen helt overordnet set synes vi sådan set, det er fint, at vi fortsat har retsforbeholdet. Jeg anerkender ikke, at der er voldsomme praktiske problemer i forhold til politiets udførelse af deres opgaver i den der sammenhæng.

Fremadrettet må vi selvfølgelig se på, hvordan vi kan skelne. Men når jeg i dag gør meget ud af at sige, at det, der er vigtigt for os i Danmarksdemokraterne, er, at vi skelner meget klart mellem vores kompetence i Danmark og kompetencen i EU, så er vi nødt til at være meget skarpe på den grænsedeling, før vi kan gå ind i diskussionen om, hvordan vi åbner op for nye områder.

Kl. 16:38

Første næstformand (Leif Lahn Jensen):

Spørgeren.

Kl. 16:38

Jan E. Jørgensen (V):

Nu kan man selvfølgelig altid diskutere, hvornår et problem er voldsomt, men det fremgår klart og tydeligt af redegørelsen fra Rigspolitiet, at dansk politi ikke har de samme muligheder for eksempelvis at tjekke nummerplader, personers identitet, pas osv. op mod Schengenregistrene. Det er sådan, at man simpelt hen skal tage sin telefon, og så skal man ringe til en medarbejder og sige: Kan du lige slå den her nummerplade op, for jeg kunne godt lige tænke mig det og det? Og det kan man sige sig selv er langt mindre effektivt, end hvis man bare kan gå ind at tjekke det automatisk på sin device.

Altså, kan Danmarksdemokraterne pege på, hvilke fordele dansk politi har af, at vi ikke er fuldt og helt medlem af Europol? For Rigspolitiet kunne nemlig ikke pege på sådan en fordel.

Kl. 16:38

Første næstformand (Leif Lahn Jensen):

Ordføreren.

Kl. 16:38

Jens Henrik Thulesen Dahl (DD):

Altså, med de besøg, jeg har været på, hos politiet også i grænseområdet, oplever jeg faktisk, at det, de fortæller mig, er, at de ikke har alvorlige problemer med det her – men tværtom at de faktisk har de muligheder, som de har brug for.

Kl. 16:39

Første næstformand (Leif Lahn Jensen):

Så er den næste spørger fru Theresa Scavenius.

Kl. 16:39

Theresa Scavenius (ALT):

I forhold til annullationsspørgsmålet vil jeg bare høre, om ordføreren er klar over eller vil anerkende, at spørgsmålet ikke handler om, hvorvidt det her passende minimumsdirektiv er i konflikt med den danske model – tværtimod understøtter det faktisk den danske model – men primært handler om de lande, hvor der er en mindsteløn, som ikke fungerer, og hvor folk har et arbejde, men stadig kan klassificeres som fattige. Så anerkender ordføreren det?

Kl. 16:39

Første næstformand (Leif Lahn Jensen):

Ordføreren.

Kl. 16:39

Jens Henrik Thulesen Dahl (DD):

At direktivet handler om det – er det det, spørgsmålet handler om? Undskyld. (Theresa Scavenius (ALT): Ja).  Jamen det, der er væsentligt for os i Danmarksdemokraterne, er, at vi egentlig sætter foden ned der, hvor direktiver vil kunne udfordre den danske model. Det er heller ikke vores holdning, at vi i Danmark skal være med til at bestemme, hvordan arbejdsmarkedets regler skal være i de andre EU-lande. Det er det, jeg hører spørgeren sige at man går op i, altså at vi er med til at bestemme den vej rundt.

Kl. 16:40

Første næstformand (Leif Lahn Jensen):

Spørgeren.

Kl. 16:40

Theresa Scavenius (ALT):

Det handler om, hvorvidt vi vil tage et fælles ansvar for, at vi i fællesskab har et Europa, hvor der ikke er fattige mennesker, der har et arbejde. Så er spørgsmålet selvfølgelig: Vil vi bidrage til det fra dansk side, eller vil vi ikke? Det er selvfølgelig et politisk spørgsmål. Det, jeg bare gerne ville spørge ind til, var, hvorvidt du anerkendte, at lige præcis det her direktiv ikke handler om den danske model. Det er bare det, jeg synes er rigtig vigtigt, altså at vi ved, hvad vi snakker om.

Kl. 16:40

Første næstformand (Leif Lahn Jensen):

Ordføreren.

Kl. 16:40

Jens Henrik Thulesen Dahl (DD):

Men det, der ligger i direktivet, udfordrer den danske model, og det er jo dilemmaet i det med at lave fælles regler, i og med at vi har forskellige ordninger og forskellige arbejdsmarkedssammensætninger rundtomkring i EU. Derfor vil der også være behov for forskellige regler og ikke fælles regler på det her område.

Kl. 16:41

Første næstformand (Leif Lahn Jensen):

Så siger vi tak til ordføreren. Og så er den næste ordfører hr. Alexander Ryle fra Liberal Alliance. Velkommen til.

Kl. 16:41

(Ordfører)

Alexander Ryle (LA):

Tak for ordet, formand, og tak til udenrigsministeren for redegørelsen. Det er jo en redegørelse, som kommer vidt omkring: krig i Ukraine, energikrise, grøn omstilling, indre marked, digitalisering, EU's udvidelse, sikkerhed og forsvar og meget, meget andet. For et nyvalgt folketingsmedlem som mig, som indtil nu har betragtet europæisk politik lidt på afstand, og som i dag står her på Folketingets talerstol for allerførste gang, bliver det ekstra tydeligt med denne redegørelse, at 2022 på mange måder blev et skelsættende år for Europa, og at EU's rolle er utrolig vigtig.

For mig har Putins overfald på Ukraine overskygget næsten alt andet. Krigen har fuldstændig vendt op og ned på livet for millioner af mennesker og har ændret den geopolitiske situation og sat fokus på vigtigheden af stærke internationale fællesskaber, der kan stå sammen om at stå imod. I EU har medlemslandene over en bred kam stået sammen om vores støtte til Ukraine både gennem donationer af militært udstyr og ved at vedtage meget omfattende økonomiske sanktioner mod Rusland. Krigen har bevist, at sammenholdet i EU er stærkt. På trods af interne uenigheder har vi hurtigt og kontant været i stand til at svare igen på den russiske aggression, og det er her, EU-samarbejdet virkelig har vist sit værd. Det er et smukt eksempel på det, jeg mener er en af EU's kerneopgaver, nemlig at sikre fred i Europa – i dette tilfælde ikke gennem hård militær magt, men ved at bruge den økonomiske magtposition, EU har, til at presse vores fjender til forhåbentlig snart at komme på bedre tanker.

Men EU skal også have de rå militære muskler til at kunne forsvare sig selv, til at kunne opretholde freden i landene omkring os og til at kunne beskytte Europas ydre grænser. Derfor har vi i Liberal Alliance også i flere år været fortalere for, at Danmark skulle melde sig fuldt og helt ind i det europæiske forsvarssamarbejde ved at afskaffe forsvarsforbeholdet. Det er endelig sket, og det er vi selvsagt rigtig glade for. Vi kommer til at holde øje med, hvordan det samarbejde kommer til at udvikle sig. Men når det giver mening, skal Danmark naturligvis være med helt inde i kernen af forsvarssamarbejdet. Derfor støtter vi også dansk medlemskab af Det Europæiske Forsvarsagentur og deltagelse i Det Permanente Strukturerede Samarbejde på forsvarsområdet.

I juni tildelte Det Europæiske Råd kandidatstatus til Ukraine. Den beslutning bakker vi hundrede procent op om i Liberal Alliance. Det var med til at fjerne enhver tvivl om EU's opbakning til Ukraine, som ellers længe var blevet dyrket af Rusland. Ukraine kæmper både for deres egen og for vores frihed, og de betaler en høj pris hver eneste dag i form af tabte menneskeliv og ødelæggelse af deres land. Der kan i min optik ikke være nogen tvivl om, at krigen og ukrainernes modstand mod Rusland har vist os, at Ukraine hører til i Europa. Derfor mener jeg også, at Danmark bør arbejde aktivt for, at der hurtigst muligt bliver sat gang i forhandlingerne om Ukraines fulde optagelse i EU.

Der, hvor EU-samarbejdet virkelig kan noget, er, når vi står sammen over for grænseoverskridende udfordringer, som vi i sagens natur ikke kan løse alene i Danmark. Et godt eksempel var den energikrise, Europa pludselig stod i bl.a. som følge af krigen i Ukraine og ønsket om at mindske afhængigheden af gas fra Rusland. Energipriserne steg og steg og pressede også danske familier på deres økonomi. EU's tiltag i form af reduktionsmål, fælles gasindkøb, solidaritet i forhold til forsyning af gas på tværs af grænser osv. virkede, og gaslagrene i Europa blev fyldt op igen.

Et andet område, hvor EU kan og skal spille en vigtig rolle, er i den grønne omstilling. Danmark kan ikke løse klimakrisen alene. Det er vores andel af den globale CO2-udledning simpelt hen for lille til. Men vi kan presse på for, at EU går forrest i den grønne omstilling, og det mener vi skal ske gennem ambitiøse fælles reduktionsmål og en udvidelse af EU's kvotesystem. På den måde kan vi lade markedskræfterne drive omstillingen fra fossil til grøn energi. Derfor er det også godt, at EU har vedtaget nye ambitiøse mål og har udvidet kvotesystemet til at omfatte vejtransport og bygninger.

Der skal ikke være nogen som helst tvivl om, at vi i Liberal Alliance helt grundlæggende mener, at medlemskabet af EU er en stor gevinst for Danmark, og vi ønsker, at Danmark vedbliver med at være en aktiv medspiller i det europæiske samarbejde. Men jeg bliver også nødt til at sige klart og tydeligt, at vi mener, at EU på en række områder er ved at rykke sig langt væk fra den oprindelige idé med EU og blander sig i ting, som udelukkende bør være et anliggende for medlemsstaterne. Øremærket barsel, mindsteløn og minimumsskat er bare nogle af de områder, hvor EU allerede har udvidet eller arbejder hen imod at udvide deres indflydelse i den seneste tid. Den retning er vi lodret imod i Liberal Alliance.

Kl. 16:46

EU skal fokusere på det, som EU er skabt til, nemlig at sikre fred, frihed og frihandel. EU skal ikke udvikle sig til en social union, som blander sig i løndannelsen på det danske arbejdsmarked; EU skal ikke blande sig i, hvordan danske familier fordeler barslen mellem mor og far; og EU skal ikke blande sig i, hvordan vi beskatter virksomheder i Danmark.

I år er også året, hvor det indre marked fylder 30 år. For os er det netop kernen i EU, og hvad EU oprindelig var tænkt som: en frihandelsunion, hvor varer, tjenesteydelser og arbejdskraft frit kan bevæge sig inden for unionens grænser. Det er en kæmpe succeshistorie ikke mindst for Danmark. På grund af det indre marked og vores medlemskab af EU er det danske bnp 140 mia. kr. større, end det ville have været, hvis vi havde stået uden for. Så det er entydigt en god ting, at Danmark som en lille åben økonomi er en del af det store fællesskab i Europa.

På nogle områder er grundidéen om det indre marked og den fri bevægelighed dog udfordret. Det kollaps af det europæiske asylsystem, som vi oplevede i 2015, har betydet, at landene har lukket sig mere om sig selv og dermed også lukket deres grænser – og med god grund, for der er ikke styr på situationen. Det var der ikke i 2015, og det er der ikke i dag. Hver dag ankommer nye både med migranter til Italien, Spanien og Grækenland, og vi overlader stort set problemerne til de lande, der befinder sig i grænselandet mellem EU og Afrika.

Det er Liberal Alliances ønske, at vi hurtigst muligt får fjernet grænsekontrollen mellem Danmark og vores nabolande. Den er til stor gene for mange mennesker, der hver dag krydser grænsen, og den koster virksomhederne millioner af kroner hvert år, når deres lastbiler skal holde i kø på vej ind og ud af Danmark. Men det forudsætter, at vi styrker EU's ydre grænser, og at vi finder en holdbar løsning, så vi ikke efterlader alle problemerne i grænselandene. Også derfor er det vigtigt, at Danmark har meldt sig fuldt og helt ind i det europæiske forsvarssamarbejde.

Her til sidst vil jeg gerne pege på et område, hvor jeg mener at EU kommer til at spille en meget vigtig rolle i fremtiden, nemlig digitaliseringsområdet. Det er endnu et eksempel på et område, der af natur er grænseoverskridende, og som det ikke giver mening at vi forsøger at finde vores egne løsninger på. For at sikre et velfungerende digitalt indre marked skal EU levere regulering på områder som platformsarbejde, kunstig intelligens, onlinemarkedspladser, anvendelse af data osv., så hvert land ikke opfinder deres egne regler. Gennemtænkt fælles regulering vil være til glæde og gavn for både forbrugere og virksomheder. Men som med al anden regulering skal vi passe på, at den ikke bliver så stram, at den kvæler ethvert potentiale eller fremskridt. Vi skal beskytte forbrugeren, men vi skal samtidig finde en balance, hvor ny teknologi giver grobund for innovation og mulighed for at kunne gøre tingene smartere, hurtigere og mere fleksibelt. Danmark er et foregangsland inden for digitalisering, og vi har derfor en oplagt mulighed for at dele vores viden og erfaringer med de andre medlemslande. Jeg håber, regeringen vil deltage aktivt i det samarbejde. Tak for ordet.

Kl. 16:48

Første næstformand (Leif Lahn Jensen):

Så siger vi også tak til ordføreren. Undskyld, var der flere korte bemærkninger? Beklager, det så jeg ikke. Det vælter jo ligefrem ind. Den første er fra hr. Jan E. Jørgensen fra Venstre. Værsgo.

Kl. 16:49

Jan E. Jørgensen (V):

Man skal da ikke have sin debut på Folketingets talerstol uden at få stillet spørgsmål. Det ville næsten være tarveligt. Tak for en rigtig fin tale. Velkommen i dette fine Ting, hvor vi træffer store beslutninger.

Med hensyn til store beslutninger var det ikke en stor beslutning at læse Simon Emil Ammitzbøll-Billes bog, men i bogen står der noget om store beslutninger, og en af dem var dengang, hvor Liberal Alliance anbefalede befolkningen at stemme nej til en ophævelse af retsforbeholdet og i stedet for at indføre en tilvalgsordning. Hvor står Liberal Alliance henne i dag? Deler man sin forhenværende partifælle Simon Emil Ammitzbøll-Billes konklusion om, at det var en fejl, at man gik ud og anbefalede et nej?

Kl. 16:50

Første næstformand (Leif Lahn Jensen):

Ordføreren.

Kl. 16:50

Alexander Ryle (LA):

Tak for spørgsmålet. Jeg har ikke haft mulighed for at læse bogen endnu – jeg er startet på den, men jeg er ikke kommet så langt – så jeg ved ikke, præcis hvad det er, han har skrevet i den bog. Men jeg kan sige så meget, at vi står det samme sted i dag, som vi gjorde dengang, nemlig at vi mener, at det er fornuftigt med et retsforbehold.

Kl. 16:50

Første næstformand (Leif Lahn Jensen):

Spørgeren.

Kl. 16:50

Jan E. Jørgensen (V):

Det er jeg rigtig ked af at høre, og jeg vil anbefale at læse bogen rigtig grundigt, for han kommer med nogle virkelig gode argumenter for, hvorfor det ikke var så smart, at Liberal Alliance indtog det standpunkt dengang.

Kl. 16:50

Første næstformand (Leif Lahn Jensen):

Ordføreren.

Kl. 16:50

Alexander Ryle (LA):

Jamen jeg ser også frem til at få den læst, når jeg lige får lidt tid til det. Jeg vil gerne anerkende, at der er nogle dele af det, som er lidt problematiske, særlig i forhold til Europol-samarbejdet, som vi også deltog i en teknisk gennemgang af for nylig. Og der vil jeg bare opfordre til, at regeringen gør alt, hvad de kan for at sikre, at Danmark kan være mest muligt med i det samarbejde, også uden at vi behøver at ophæve retsforbeholdet.

Kl. 16:51

Første næstformand (Leif Lahn Jensen):

Så er det fru Karin Liltorp.

Kl. 16:51

Karin Liltorp (M):

Tak for det. Jeg vil først og fremmest også sige tak for en god jomfrutale. Og derudover vil jeg bare sige, at jeg glæder mig til, at vi kan få lov at lukrere noget mere på din viden om det digitale område i Europaudvalget. Det tror jeg bliver til stor gavn for os alle sammen.

Kl. 16:51

Første næstformand (Leif Lahn Jensen):

Ordføreren.

Kl. 16:51

Alexander Ryle (LA):

Tak. Som jeg også sagde i talen, tror jeg, det bliver et af de rigtig vigtige områder i den kommende tid, og jeg håber, det er noget, vi kan have nogle gode diskussioner om i Europaudvalget og i Udvalget for Digitalisering og It. For det er jo et område, som vi er nødt til at arbejde sammen om i flere udvalg for at sikre, at vi kan komme længst muligt i forhold til at anvende digitalisering til at opfylde nogle af de ting, som vi rigtig gerne vil forbedre. Det kunne f.eks. være den grønne omstilling. Så det glæder jeg mig til at samarbejde med jer alle sammen om.

Kl. 16:52

Første næstformand (Leif Lahn Jensen):

Så er det fru Theresa Scavenius.

Kl. 16:52

Theresa Scavenius (ALT):

Ordføreren siger, at EU ikke skal gå ind og forholde sig til sociale spørgsmål som f.eks. barsel osv. Men er det korrekt forstået, at Liberal Alliance heller ikke går ind for, at vi i Danmark laver særlig meget regulering inden for det sociale område, herunder f.eks. barsel?

Kl. 16:52

Første næstformand (Leif Lahn Jensen):

Ordføreren.

Kl. 16:52

Alexander Ryle (LA):

Nu kommer jeg lidt væk fra mine ordførerskaber. Regulering kan jo være fornuftig. Jeg kan ikke stå her og sige, at vi er for eller imod meget regulering. Altså, regulering skal laves, når det giver mening. Og vi er slet ikke afvisende over for at lave regulering, men det skal selvfølgelig give mening, og der tror jeg bare, at vi er bedre til at gøre det i Danmark i forhold til at overlade den kompetence til Europa.

Kl. 16:52

Første næstformand (Leif Lahn Jensen):

Spørgeren.

Kl. 16:52

Theresa Scavenius (ALT):

Min pointe er bare, at der måske er nogle politiske uenigheder om, hvorvidt man synes, at der politisk skal håndteres nogle sociale udfordringer, herunder f.eks. regler for barsel, versus at det faktisk er et europæisk spørgsmål. Så i stedet for det der med, at det bliver formuleret som en kritik af EU, kunne man jo også bare sige: Vi går slet ikke ind for den regulering, hverken i Danmark eller i Europa. Altså, den type politisk samtale kunne jeg godt tænke mig at komme hen til, i stedet for at man hele tiden skal bruge EU som skydeskive i forhold til noget politik, man egentlig heller ikke går ind for herhjemme.

Kl. 16:53

Første næstformand (Leif Lahn Jensen):

Ordføreren.

Kl. 16:53

Alexander Ryle (LA):

Altså, vi mener jo grundlæggende, at familier selv skal kunne indrette deres barsel, som de har lyst til, at man selv skal kunne vælge, om det er far eller mor eller begge to, der tager barslen. Og det er, fordi vi tror på, at det ved familierne bedst selv. Det ved jeg ikke, altså hvordan andre familier bedst kan indrette deres hverdag. Og på samme måde ved EU ikke, hvordan vi skal indrette vores barsel herhjemme. Eller det mener jeg i hvert fald ikke at de ved bedre, end vi selv ved.

Kl. 16:53

Første næstformand (Leif Lahn Jensen):

Så siger jeg tak til ordføreren. Nu ser det ud til, at der ikke kommer flere til. Vi går til næste ordfører, og det er fru Helle Bonnesen fra Det Konservative Folkeparti.

Kl. 16:54

(Ordfører)

Helle Bonnesen (KF):

For ca. 25 år siden var jeg i Ukraine til en jobsamtale. Det var ikke ligefrem et sted, jeg havde forestillet mig jeg skulle komme til at arbejde, og det kom jeg så heller ikke til; jeg fik ikke jobbet. Men det gav mig dog trods alt et besøg i Ukraine. Jeg var der i en periode, og det var ikke, så lang tid efter koldkrigen var ophørt. Det gjorde et stort indtryk på mig. De fejrede deres situation, og bl.a. var det helt store samtaleemne, at man lige havde åbnet en McDonald's – den første i Ukraine. Jeg boede på byens måske eneste hotel, i hvert fald et meget sparsomt hotel, ved siden af en sytøjsforretning. Og jeg kan huske, at selv om jeg ikke fik jobbet, kom jeg hjem med en fornemmelse af, at her er et land med håb, med fremtid og med en ny selvstændighed. Og den situation, vi så står i i dag, og det indtryk, jeg fik af den redegørelse, der er forelagt, satte tankerne i gang og tilbage til det håb, der var, og frem til den situation, vi så står med nu, som er så begrædelig. Så mange tak til udenrigsministeren for redegørelsen.

Som ny her i Folketinget er redegørelsen værd at reflektere over, for den viser jo, hvor dynamisk og kritisk bare et enkelt år kan være, og tænk, at redegørelsen kun dækker et enkelt år, 2022. Jeg vil derfor gerne kreditere for, at man har valgt at fokusere på den overordnede udvikling i EU-samarbejdet, for alene den overordnede gennemgang er ret fortættet.

2022 var 50-året for Danmarks afstemning om indtræden i EU eller måske rettelig EF, og i forbindelse med jubilæumsåret fik vi jo her i Folketinget mulighed for at deltage i en borgerhøring på Teams, hvor man i en gruppe blev matchet med borgere. Jeg tænkte, at som ny var det måske en meget god idé at få det input, der kunne være i den sammenhæng, så jeg havde sådan en aften med en række borgere. De var samledes først og havde haft en diskussion og blev så hægtet op på et enkelt medlem af Folketinget, og der er måske flere her, der gjorde det samme. Men i den gruppe, jeg var i, den gruppe, som jeg diskuterede med, var der især én ting, der kom frem som en stor bekymring. Det var krigen i Europa, og ikke bare krigen i Europa, men vores deltagelse i den krig, og hvordan Danmarks ageren er med de andre lande i EU. Den bekymring er så rigeligt tilgodeset i redegørelsen. Redegørelsen handler selvfølgelig om mange delemner, men det store fokus, som også mange andre ordførere her har været inde på, er Ukraine, hvor EU i et tæt parløb med USA og andre NATO-allierede har indført omfattende og hårde sanktioner for at isolere Rusland, og dette er fulgt op af genopbygningsplatformene for Ukraine. Og så kommer hele energiområdet, hvor vi atter bliver mindet om vigtigheden af en accelereret grøn energiomstilling, så vi ikke længere har importafhængigheden af russiske fossile brændsler. Og endelig som en konsekvens er der hverdagen med den høje inflation og en vækst med trange vilkår.

Vi havde som bekendt valg den 1. november, og 5 måneder tidligere havde vi jo også et valg, nemlig om EU-forsvarsforbeholdet. Igen er der her et link til den ukrainske krig, fordi vi jo med to tredjedeles flertal, og tak for det, fik et ja. Det betyder, at vi nu har ikke blot muligheden, men også retten til at deltage i EU's militære missioner og operationer. Det er et arbejde, som vi som land tager alvorligt, for det er alvorligt. Og i en situation med krig i Europa er det ikke overraskende, men alligevel bemærkelsesværdigt, at EU's udvidelse bliver så varmt et emne. Vi har set, at krigsnære områder som både Moldova og Georgien har ansøgt om medlemskab, og også andre lande som Albanien og Nordmakedonien er i optagelsesforhandlinger. Det vidner om EU's styrke – et EU, som indtil nu primært har fungeret i fredstid. EU har en berettigelse, måske især i krigstid, og vi kommer tilbage til det egentlige formål med etableringen af fællesskabet.

Til slut vil jeg blot sige tak, igen, til udenrigsministeren for en god redegørelse, som Konservative tager til efterretning.

Kl. 16:58

Første næstformand (Leif Lahn Jensen):

Der er ikke nogen, der har meldt sig ind, så jeg siger tak til ordføreren. Den næste ordfører er fru Trine Pertou Mach fra Enhedslisten. Velkommen.

Kl. 16:58

(Ordfører)

Trine Pertou Mach (EL):

Tak for det, og tak for redegørelsen. Jeg skal sige, at jeg står her, fordi min kollega Søren Søndergaard er på rejse. Det er ham, der er partiets EU-ordfører normalt.

At det europæiske samarbejde står i og står over for kolossale opgaver, udfordringer og problemer, er ikke svært at se, og det er heller ikke svært at se, at internationalt og europæisk samarbejde på flere stræk er noget, vi har kolossalt brug for; der er også brug for politisk handling og for knofedt for at få det internationale og europæiske samarbejde til at løse de store, store kriser, som verden står med.

I Europa står vi over for en lang række udfordringer og problemer, som kræver politisk handling, og hvor et internationalt samarbejde er fuldstændig nødvendigt og i øvrigt også ønskeligt for at løse dem. Det europæiske samarbejde burde spille en helt central rolle i at løse mange af de her udfordringer. Derfor har vi jo også, synes vi i Enhedslisten, brug for et velfungerende europæisk samarbejde til at understøtte, løfte og tage udfordringerne seriøst. Men desværre er det sådan, at det EU, vi har i dag, ikke hele vejen igennem er en medspiller, tværtimod.

Bare for at nævne et par eksempler vil jeg starte med klimaet. Nogle gange må man konstatere, at EU ikke lever op til løfterne om, at man gerne vil bekæmpe klimaforandringer. EU lever ikke op til Parisaftalen, og på flere områder blokerer EU for, at de enkelte EU-lande kan vælge at gå videre end det, som man har vedtaget i fællesskab. F.eks. er det positivt, at EU har vedtaget et forbud mod fossilbiler i 2035. Det positivt, at man har gjort det, men det er alt, alt for sent, og derfor er det også et problem, når EU's regler blokerer for, at vi i Danmark kunne vedtage at gøre det tidligere. Den tidligere danske regering havde den position, at det skulle træde i kraft i 2030, men det var det, der blev udfordret af EU-spillereglerne.

Et andet godt eksempel er kampen mod skattely og skatteunddragelse. Vi ved, at multinationale selskaber hvert år snyder statskasserne i Europa og ikke mindst i det globale syd for milliarder af kroner. EU's egne skattely, bl.a. Luxembourg, spiller en helt central rolle i det her, men EU's skattelyliste eller sortliste af skattely fritager fuldstændig automatisk EU's egne skattely og giver i øvrigt et fripas til en lang række af de lande, som tilhører verdens værste skattely. Det er helt håbløst, når man påtænker, hvor store skatteindtægter EU-landene og landene i det globale syd mister, fordi multinationale selskaber er i stand til at gemme deres penge et andet sted. Det er en meget, meget stor del de skatteindtægter, som Danmark mister til skattely, som går til skattely i EU.

Et tredje eksempel er kampen mod social dumping. Skruppelløse arbejdsgivere kan fortsat importere og udnytte billig arbejdskraft fra udlandet, og EU understøtter løndumping ved at begrænse myndighedernes og fagbevægelsens muligheder for at kontrollere virksomhederne, samtidig med at man vil vedtage et indgribende direktiv om lønforhold, som en samlet fagbevægelse i Danmark ellers er enige om risikerer at undergrave hele den danske arbejdsmarkedsmodel med kollektive overenskomster.

Det gælder også kampen for at sikre, at der ikke er farlig kemi i forbrugernes produkter. Lange, bureaukratiske, uigennemsigtige og virksomhedsvenlige EU-lovgivninger svækker myndighedernes muligheder for at handle hurtigt. Og så gælder det kampen for værdier som demokrati og modstand mod reaktionære og undertrykkende regimer, hvor EU ofte i alt for høj grad ser til, mens lande som Polen og Ungarn bevæger sig i en mere og mere reaktionær og antidemokratisk retning, og hvor man fortsat vælger at gøre det økonomiske samarbejde med undertrykkende regimer større.

Mange af de her problemer kan i vid udstrækning føres tilbage til grundlæggende problemer med den måde, som EU-samarbejdet er skruet sammen på. Det er nemlig et samarbejde, hvor hensynet til markedet og virksomhedernes profitter alt for ofte sættes først. Men skal EU være et europæisk samarbejde, som reelt skal løse de mange problemer, som vi står over for, er der brug for at gøre noget ved traktatgrundlaget, så det ikke er markedet, der er det ultimative centrum, men så det er fælles værdier og kampen for at løse grænseoverskridende problemer som klimakrisen, skattely, økonomisk ulighed osv., der står i centrum.

Når det er sagt, er det også værd at bemærke, at problemerne ikke kun er noget, der ligger i EU's grundlag. Det er en lang, sej kamp at skulle ændre det. Men et andet lige så stort problem, som vi oplever, synes vi i hvert fald i Enhedslisten, er, at vi har en fodslæbende regering; en regering, som ikke ønsker eller forsøger at udnytte de muligheder, der kan være for at udfordre status quo i EU nu og her. Alt for ofte bruges EU-reglerne som en undskyldning for politisk passivitet i Danmark.

Kl. 17:03

Igen vil jeg komme med et par eksempler. Vi ser det, når regeringen til trods for direkte opfordringer fra Europa-Kommissionen ikke vil udelukke skattelyvirksomheder fra at kunne modtage offentlige skattekroner i form af hjælpepakker. Vi ser det, når EU lægger op til at fjerne momsfritagelsen for kunstnerisk virksomhed med henvisning til EU-retten, selv om uafhængige jurister har fastlagt, at det behøver regeringen ikke. Og vi ser det, når regeringen uden at blinke eller at tage kampen op vil indføre regler, som gør det langt dyrere for brugerne af sundhedstilbud som fitness, yoga eller danseskoler, alene fordi EU har bestemt det – heller ikke her vil man fra regeringens side udfordre det.

Men det er muligt at udfordre det, og det kan faktisk også være en politisk pligt at forsøge at udfordre EU-lovgivningen, når det taler for det. Vi håber, at det er noget af det, vi kan gøre sammen i det kommende folketingsår og i den indeværende regeringsperiode. Vi håber på det – vi vil gøre vores fra Enhedslistens side. Tak for redegørelsen.

Kl. 17:04

Første næstformand (Leif Lahn Jensen):

Der er et par korte bemærkninger. Den første er fra fru Theresa Scavenius.

Kl. 17:04

Theresa Scavenius (ALT):

Ordføreren kritiserer den europæiske klimapolitik og siger, at den ikke er ambitiøs i forhold til den danske. Så vil jeg bare spørge ordføreren, hvorvidt ordføreren er vidende om, at Klimarådet lige har udgivet en rapport, der siger, at den europæiske klimapolitik er mere ambitiøs end den danske, og at den vil presse den danske klimapolitik de næste par år.

Kl. 17:05

Første næstformand (Leif Lahn Jensen):

Ordføreren.

Kl. 17:05

Trine Pertou Mach (EL):

Tak for det. Jeg kender desværre ikke alle Klimarådets rapporter i detaljer, men pointen var måske også mere at sige, at på nogle områder lægger EU en bremse på, at man i de enkelte lande kan gå videre, f.eks. når det gælder forbud mod biler, der kører på fossilt brændstof.

Kl. 17:05

Første næstformand (Leif Lahn Jensen):

Spørgeren.

Kl. 17:05

Theresa Scavenius (ALT):

Ja, men der indsniger sig en misforståelse på en lang række punkter. Men så kan jeg spørge på en anden måde: Hvordan tænker du at vi fra dansk side, hvis nu vi slet ikke havde EU, så ville kunne løfte byrden i forhold til klimapolitikken og skattely, som jeg hører ordføreren interesserer sig for? Hvordan skulle vi gøre det uden et europæisk samarbejde?

Kl. 17:06

Første næstformand (Leif Lahn Jensen):

Ordføreren.

Kl. 17:06

Trine Pertou Mach (EL):

Det spørgsmål tror jeg ordføreren skal stille til et andet parti. Jeg står faktisk og argumenterer for, at begge dele er noget af det, vi gerne vil se et europæisk samarbejde være med til at løfte.

Kl. 17:06

Første næstformand (Leif Lahn Jensen):

Så er det fru Karin Liltorp fra Moderaterne.

Kl. 17:06

Karin Liltorp (M):

Tak for det. Ordføreren nævner de problematiske forhold, der nogle gange er i Polen og Ungarn, og jeg vil høre, om ordføreren anerkender, at det faktisk er gennem EU, vi har mulighed for at lægge pres på de her lande for at få forbedret de her forhold.

Kl. 17:06

Første næstformand (Leif Lahn Jensen):

Ordføreren.

Kl. 17:06

Trine Pertou Mach (EL):

Ja, det anerkender jeg, og jeg ville ønske, at man gjorde det.

Kl. 17:06

Første næstformand (Leif Lahn Jensen):

Spørgeren.

Kl. 17:06

Karin Liltorp (M):

Så vidt jeg er informeret, lægger man jo netop pres på dem. Bl.a. har man forhindret Ungarn i at modtage de udbetalinger, de ellers skulle have, netop med henvisning til at de bliver nødt til at rette op på forholdene. Det ved jeg ikke om ordføreren har nogle kommentarer til.

Kl. 17:06

Første næstformand (Leif Lahn Jensen):

Ordføreren.

Kl. 17:06

Trine Pertou Mach (EL):

Vi mener i Enhedslisten, at der skal gøres væsentlig mere for at bekæmpe de reaktionære tendenser, der er i bl.a. Polen og Ungarn, også fra EU's side.

Kl. 17:07

Første næstformand (Leif Lahn Jensen):

Så er der ikke flere korte bemærkninger til ordføreren, og jeg siger tak til ordføreren. Den næste ordfører er fru Theresa Scavenius fra Alternativet. Velkommen til.

Kl. 17:07

(Ordfører)

Theresa Scavenius (ALT):

Tak for det. Nu er vi alle sammen ved at være trætte, tænker jeg, efter en lang dag med mange spændende diskussioner, og vi har lyttet intenst, og jeg tror efterhånden, jeg er den sidste, som skal sige nogle bemærkninger om det.

Jeg synes egentlig grundlæggende, jeg er ret pessimistisk, når vi snakker global politik – det gælder klimapolitikken, sikkerhedspolitikken, demokratiet osv. – jeg er rigtig pessimistisk, men når jeg nogle gange er lidt optimistisk, så er det faktisk, når jeg kigger på, hvad der foregår nede i Bruxelles og i den europæiske politik. Det er også derfor, jeg er rigtig ærgerlig over, at vi i den danske sammenhæng ligesom endnu ikke har forstået, hvor vigtigt Europa er i forhold til det her bolværk imod resten af verden, som i hastig grad bevæger sig væk fra demokrati, retssikkerhed, klimapolitik, miljøpolitik osv. Så jeg kunne rigtig godt tænke mig, at vi på et tidspunkt kom derhen, hvor vi havde normaliseret europapolitikken, så det bare handler om de politiske uenigheder, altså om vi synes, at vi skal lave regler for barsel, eller om vi ikke synes det, og at det ikke handler om en diskussion om et for eller imod Europa, men det handler om et for eller imod en regulering af sociale alle andre områder. Så en normalisering af den europæiske politik ville simpelt hen være så godt, og det er jo det her med, at vi skal forstå, hvad Europa er.

Det er jo et efterkrigstidsprojekt, et vildt eksperiment, hvor vi har lavet nogle institutioner, hvor det handler om, at vi ikke bekriger hinanden, og hvor det ikke handler om territoriale interesser, men hvor det handler om, at vi bor inden for den samme region, og at vi skal finde ud af det i fred og fordragelighed og herunder understøtte bæredygtige vilkår for os alle sammen. Så hvis man virkelig forstår det på den måde, har Europa jo været en kæmpe succes, og det synes jeg virkelig også vi selv i Danmark har lukreret rigtig meget på, og det ville jo også være rigtig passende, hvis vi politisk kunne snakke om det på den måde, sådan at EU ikke bliver brugt som den der skydeskive, hver gang man politisk er uenige. For det underminerer borgernes tillid til det europæiske fællesskab, og det er rigtig problematisk i en tid, hvor resten af verden bevæger sig væk fra et velfungerende vidensbaseret politisk fællesskab.

Så er der selvfølgelig masser af bagsider af det samfund, vi har skabt, og det er jo også det, som redegørelsen går rigtig meget ind i, og den her bagside af det europæiske fællesskab handler om det økonomiske, og hvordan det generelt er i verdenssituationen. Vi kan også kigge på det moralske i forhold til flygtninge, og vi kan også kigge på klimapolitikken. Men det, jeg faktisk godt kunne tænke mig at fokusere på, er lidt, hvad det er for nogle konsekvenser, der er af det europæiske samarbejde. For ja, det har haft en positiv effekt for rigtig mange lande, herunder Danmark, men det har også haft rigtig mange negative effekter. Der har man jo så i mange årtier været lidt ligeglade med, at vi har haft en landbrugspolitik, hvor vi bruger 36 pct. af vores ressourcer på at støtte vores eget landbrug, hvilket måske så ligesom har haft negative konsekvenser for f.eks. Nordafrika. Det har vi så politisk set været ret ligeglade med, fordi det har gjort os selv godt.

Udfordringen i dag – og det er der, hvor det bliver ret interessant – er, at man begynder at kunne se, at der er en sammenhæng mellem de negative effekter, vores politik har, f.eks. i Nordafrika, altså at det sikkerhedspolitisk, flygtningepolitisk og klimapolitisk har en effekt på den sikkerhed, vi havde herhjemme. Det vil sige, at der bliver det her hjul, som vi ligesom bliver spundet ind i, og det går nu op for rigtig mange. Derfor er det, at vi, når vi snakker klimapolitik, og at nye politikker skal løse alle de her ting – og jeg synes jo, at redegørelsen har alle emnerne, altså Afrikapolitik osv. – bliver nødt til at gribe i egen barm og sige, at vi f.eks. ikke kan have en ny Afrikapolitik oven på den landbrugspolitik, vi har, men at vi også bliver nødt til at have en revision af den måde, vi bedriver landbrugsstøtte på herhjemme. Så det synes jeg var en af mine vigtigste pointer, altså at vi bliver nødt til at forstå, at vores handelspolitik og landbrugspolitik har negative effekter, og at vi, hvis vi bekymrer os for det økonomiske, handelspolitiske og sikkerhedspolitiske, så ligesom burde starte herhjemme.

Så min anden pointe er det her med, at der faktisk er ved at ske et rigtig interessant skifte i det europæiske fællesskab. For der har i rigtig lang tid været fokus på det her med konkurrence, og at vi ligesom bare skulle konkurrere på det globale marked, men der er jo faktisk ved at ske et politisk skifte, og det er jo også det, der kommer frem i dag, med industriplanen og en lang række andre politikker. Der sker lige nu et skifte i Europa, hvor der kommer en ny økonomisk politik, en ny forsvarsforståelse, en ny sikkerhedspolitik og dermed også en ny socialpolitik. Der vil jeg bare sige til alle jer, der er lidt kritiske over for det, at jeg tror, I bliver nødt til at acceptere, at det er den vej, Europa lige nu går, og at vi, hvis vi ikke bliver medspillere, bliver modspillere, og at vi bliver set lidt som sådan en eller anden provins. Det er lidt, ligesom når nogle lidt ironisk kigger på de små lande oppe fra nord, så vil der i Bruxelles blive set sådan på os: Hvad er det for et skørt land oppe i Nordeuropa, som ikke har forstået, hvad det egentlig er for en verden, vi er i?

Så lad os komme ud af det her provinshul og faktisk se os selv som en medspiller i det globale spil i stedet for hele tiden at kigge indad. Og det er jo også her, jeg bliver nødt til at nævne det her med annullationsspørgsmålet. Jeg synes, det er dybt problematisk, at vi stadig væk ikke har forstået, hvor vigtigt Det Europæiske Fællesskab er, og det her med, at vi igen bruger EU til at lave politisk drama, i stedet for at vi faktisk siger, at det da er megafedt med et direktiv, der sikrer, at der er en hel masse fattige mennesker i Europa, der får bedre vilkår. Hvordan kan man i et velfærdsland som Danmark have den luksus at synes, at det skal et europæisk fællesskab ikke være med til at bestemme? Det synes jeg er enormt egoistisk af os i Danmark, så jeg håber, at det på et tidspunkt bliver trukket tilbage, eller at det ikke bliver til noget.

Kl. 17:12

Min næste pointe er det her med, at jeg synes, vi bliver nødt til at have en ærlig samtale om, hvordan vi laver de her forskellige politikker, og der synes jeg netop igen, at redegørelsen nævner alt det rigtige, men at den på en eller anden måde også er lidt tam. For den bliver meget redegørende og overfladisk.

Så jeg synes, vi ligesom skal grave et spadestik dybere og sige, hvad det egentlig er, vi vil med det europæiske samfund, og hvad det er for en linje, og det er derfor, jeg glæder mig til, at udenrigsministeren vil komme med den her europapolitiske diskussion eller strategi, eller hvad det skal være. For det handler ligesom om at forstå, hvad der er det næste step i det europæiske fællesskab. Der er der jo netop igen lige nu masser af gode takter i det europæiske fællesskab, hvor der f.eks. kommer de her tekster om industripolitikken, og der er også det her med konkurrencepolitik og klimapolitik, og jeg tænker bare, at det er meganyt i Danmark, at det faktisk står skrevet i Bruxelles. Så jeg er lodret uenig med Enhedslisten, der tidligere sagde det her med, at EU-klimapolitisk er en bagstopper. Det er det modsatte. Det er dem, der lige nu er godstoget, som hiver os med, og det er sindssygt vigtigt i en verden, hvor vi generelt set har det, som jeg kalder et governance collapse med rigtig mange udfordringer. Det gælder social ulighed, det gælder bæredygtighed, det gælder klima, det gælder rent vand og fødevareforsyning. Der er så ekstremt mange ting, som vi ikke formår at løse. Og en del af problemet er jo, at vi har nogle meget svage internationale institutioner, og i det perspektiv er EU igen en meget, meget vigtig spiller i at stoppe op og dæmme op for det her internationale institutionelle kollaps.

Der synes jeg nemlig, det er rigtig vigtigt – som der også blev diskuteret lige før – at EU faktisk har lavet nogle mekanismer, der siger, at man kun kan uddele penge, hvis der er nogle retsstatsprincipper, men også hvis der er noget klimapolitik. Der er det her med genopretningsfaciliteten, som kører nu, jo rigtig interessant, fordi det netop handler om, at de kun udbetaler de her penge, hvis vi laver rigtig klimapolitik. Og det er jo så noget af det, som den nye EU-arbejdsgruppe skal kigge på og følge, altså om vi egentlig lever op til det her og vi faktisk laver god klimapolitik herhjemme, så vi kan få de her penge udmøntet. Jeg har siddet og kigget lidt i den genopretningsfacilitetspakke, og jeg synes faktisk, der er rigtig meget, som man kan arbejde med og skrue op for.

Så samlet set er mine pointer bare mere EU, men også at have en mere reel politisk diskussion og ikke bruge EU som skydeskive. For EU er faktisk den sidste demokratiske internationale organisation, vi har, og det bør vi virkelig værne om.

Kl. 17:15

Første næstformand (Leif Lahn Jensen):

Der er et par spørgere, der ønsker en kort bemærkning. Den første er hr. Jens Henrik Thulesen Dahl. Værsgo.

Kl. 17:15

Jens Henrik Thulesen Dahl (DD):

Tak for det. Når jeg hører ordføreren sige, at vi flytter den politiske diskussion væk, vil jeg sige, at jeg oplever det stik modsatte. Når vi taler barselsregler, har jeg faktisk haft en oplevelse af, at nogle her har ønsket, at vi her i Folketinget skulle lave nye barselsregler, som man ikke kunne komme igennem med, og så er man trukket ned i EU, og så er man glade for, at beslutningen blev truffet i EU.

Det, jeg bare gerne vil høre ordføreren om, er: Er der slet ingen grænse for, hvad der skal besluttes nede i EU? Altså, er der ingenting, som vi kan sige om, at det holder vi faktisk heroppe, fordi det er i Danmark, det skal besluttes, altså vi bestemmer selv? Jeg ville jo synes, at vi selv skulle bestemme her, hvordan barselsreglerne skulle være.

Jeg oplever et EU, der begynder at tænke på, hvordan børnene skal passes – om de skal være i daginstitution, eller om de skal være hjemme. Er det også noget, som ordføreren vil sige at de skal bestemme i EU? Er det ikke noget, hvor vi må få lov til stadig væk at have suverænitet i Danmark?

Kl. 17:16

Første næstformand (Leif Lahn Jensen):

Ordføreren.

Kl. 17:16

Theresa Scavenius (ALT):

Ja, altså, jeg vil sige, at det jo ikke er EU, der bestemmer det. Det er jo os selv i fællesskab med de andre, der bestemmer det. Og det er måske også der, jeg gerne vil hen, altså til en normalisering: Det er jo bare os, der er med til at bestemme det, og så er der en hel masse andre med, så derfor blæser de politiske vinde i forskellige retninger.

Så vi er med, når der sker noget nede i Bruxelles – jeg er lidt kritisk over for den distance, du laver, ved at sige, at de dernede bestemmer over os. Det er os selv, der er med til at bestemme det. Vi er faktisk 1 ud af de her 27 lande, når de sidder på de der forskellige poster og i de der forskellige dele.

Så pointen er: Det er os selv. Og derfor vil jeg sige, at ja, de kan være med til at beslutte alting der, hvor giver mening. Der kan være nogle ting, det giver mening at vi beslutter her lokalt, men for mig at se bliver vi nødt til at forstå, at verden er ret stor; vi har et lillebitte territorie; næsten alle de politiske diskussioner, vi har, kræver et transnationalt samarbejde; de færreste ting kan vi løse herhjemme; hvis du lukkede alle grænser, ville det være virkelig svært at få fødevarer ind, medicin ind, og hvad ved jeg.

Kl. 17:17

Første næstformand (Leif Lahn Jensen):

Spørgeren.

Kl. 17:17

Jens Henrik Thulesen Dahl (DD):

Lige nu har vi trods alt stadig væk en opdeling: Der er noget, der er EU-kompetence, og der er noget, der stadig væk er national kompetence. Og vi bestemmer selv, hvad vi lægger over til EU som deres kompetence. Så er det rigtigt, at vi er med dernede – altså, vi har parlamentarikere, og selvfølgelig er vi med i dén sammenhæng.

Det, jeg egentlig bare spørger til, er, om der slet ikke er nogen grænse for, hvad der egentlig skal bestemmes i det store fællesskab. Altså, mener ordføreren reelt set, at vi godt kunne nedlægge Folketinget og sige, at alle beslutninger simpelt hen træffes nede i Bruxelles?

Kl. 17:17

Første næstformand (Leif Lahn Jensen):

Ordføreren.

Kl. 17:17

Theresa Scavenius (ALT):

Nej, det tror jeg ikke. Det tror jeg ikke giver mening. Det er jo ligesom, at vi også har kommuner. Altså, jeg går da meget ind for, at vi har nogle forskellige lag der, hvor det giver mening. Jeg går også ind for og vores parti går også ind for stærke kommuner, der har meget lokal beslutningskraft.

Så selvfølgelig er det vigtigt med nogle nationale regeringer, som også har noget vigtig beslutningskraft i forhold til nogle nationale territorier, men i koordination og fællesskab med et større hele – lidt ligesom relationen mellem kommunerne og nationalstaten.

Kl. 17:18

Første næstformand (Leif Lahn Jensen):

Så er det fru Karin Liltorp.

Kl. 17:18

Karin Liltorp (M):

Tak for det. Det er i virkeligheden ikke så meget et spørgsmål, men mere en kommentar, for jeg blev så ked af det, da ordføreren sagde, at hun var meget pessimistisk og syntes, at vi altid brugte EU til at skyde på. Jeg er ikke sikker på, at ordføreren har hørt den samme debat, som jeg har hørt, for jeg synes faktisk, at de fleste af os, der har udtalt sig, har været utrolig positive og set alle mulighederne i EU-samarbejdet. Så derfor vil jeg bare gerne korrigere ordførerens forståelse af, at vi bare bruger EU som en prygelknabe. Det synes jeg bestemt ikke vi gør.

Kl. 17:18

Første næstformand (Leif Lahn Jensen):

Ordføreren.

Kl. 17:18

Theresa Scavenius (ALT):

Ja, det er faktisk rigtigt. Jeg er glad for den korrigering. Det er rigtigt, at det er nogle enkelte partier, der oftest gør det, men heldigvis er der rigtig mange, der har et andet forhold til EU.

Kl. 17:19

Første næstformand (Leif Lahn Jensen):

Der er lige en spørger mere. Jeg skulle bare lige sikre mig, at der kun var ét spørgsmål fra spørgeren, og det var der, så nu er det fru Trine Pertou Mach. Værsgo.

Kl. 17:19

Trine Pertou Mach (EL):

Tak for det. Med al respekt for fru Theresa Scavenius er det næsten som at høre De Radikale i 1990'erne tale om EU; at det hele er mennesker og menneskers vilje til at træffe beslutninger og der er ingen strukturer og ingen rammer, som i virkeligheden regulerer noget af det, vi kan. Men spørgsmålet til ordføreren er egentlig: Mener ordføreren, at EU altid leverer klimapolitik, der fremmer Danmarks muligheder for at træffe ambitiøse klimapolitiske beslutninger?

Kl. 17:19

Første næstformand (Leif Lahn Jensen):

Ordføreren.

Kl. 17:19

Theresa Scavenius (ALT):

Jeg vil ikke lægge hovedet på blokken og sige »altid«. Men det, der grundlæggende er linjen, er jo ikke, at jeg er vild med alt, hvad der foregår nede i Europa. Jeg vil bare gerne have en politisk samtale om, hvad der skal ske, og hvad vi skal bruge europapolitikken til. Og der kan man bare se, at der sket et skifte lige her på det sidste på klimapolitikfronten, og jeg har generelt været kritisk over for, at der ikke er sket nok, og historisk set har Danmark været mere ambitiøs, end man har været i Europa, men det er bare ved at skifte lige nu, og det er bare det, man skal være opmærksom på.

Kl. 17:20

Første næstformand (Leif Lahn Jensen):

Spørgeren.

Kl. 17:20

Trine Pertou Mach (EL):

Men er ordføreren så ikke også enig i, at det i virkeligheden er ærgerligt, at det i den her debat, når det i virkeligheden helst skulle handle om substansen, bliver til et spørgsmål om, at Enhedslisten ikke ønsker at diskutere EU's klimapolitiske, hvad kan man sige, rammesætning eller muligheden for, at man fra dansk side kan levere en bedre klimapolitik? Det er jo netop – faktisk som Moderaternes ordfører her sagde – at gå ind konkret og forholde sig til, om den lovgivning, som EU laver, løfter Danmarks muligheder eller ikke løfter Danmarks muligheder. Det er jo den politiske kamp.

Kl. 17:20

Første næstformand (Leif Lahn Jensen):

Ordføreren.

Kl. 17:20

Theresa Scavenius (ALT):

Men så vil jeg bare sige, at det er en misforståelse; at jeg misforstod dig. For jeg hørte det, som om du sagde, at du var ked af, at man i Europa ikke var særlig ambitiøs i forhold til Danmark, og det mener jeg ikke er rigtigt. Men hvis du mener, at det handler om at lave rigtig meget europæisk klimapolitik, er vi jo bare politisk enige.

Kl. 17:21

Første næstformand (Leif Lahn Jensen):

Man skal stadig væk passe på med direkte tiltale. Jeg ved, det er svært – der er nogle, der har været her i mange år, som heller ikke altid kan finde ud af det, men vi forsøger at hjælpe hinanden.

Den næste er fru Marianne Bigum. Værsgo.

Kl. 17:21

Marianne Bigum (SF):

Mange tak. Jeg kan forstå, at ordføreren efterspørger den ærlige samtale fra det sure provinshul, særlig oven på den tamme EU-redegørelse. Hvad jeg også bed mærke i, var, at ordføreren nævnte et egentlig interessant punkt omkring, at afrikapolitikken kræver en ny landbrugspolitik i Danmark, og jeg vil spørge, om ordføreren kunne uddybe det forslag.

Kl. 17:21

Første næstformand (Leif Lahn Jensen):

Ordføreren.

Kl. 17:21

Theresa Scavenius (ALT):

Tak for den gode opsummering af, hvad jeg har snakket om. Som jeg også sagde tidligere i forhold til den arktiske diskussion, er det jo meget, meget komplekse spørgsmål, så jeg har ikke alle svarene. Jeg kan bare se, at vi bliver nødt til at kigge på, hvilke konsekvenser vores landbrugspolitik i Danmark og i Europa har for vores nærområder. Der er masser af rapporter, der viser – og jeg er sikker på, at spørgeren også kender alle de rapporter – de negative effekter, det har. Og hvis vi så bekymrer os for flygtninge og vi bekymrer os for alle mulige andre ting, bliver vi nødt til at kigge på: Hvad er årsagen til, at man flygter fra f.eks. Nordafrika? Jamen det er klimaforandringer, manglende produktion af landbrugsprodukter, som vi med europæiske midler underminerer og udkonkurrerer. Det synes jeg vi skulle kigge på, og det håber jeg der på et tidspunkt bliver politisk villighed til.

Kl. 17:22

Første næstformand (Leif Lahn Jensen):

Der er ikke flere spørgsmål. Så siger jeg tak til ordføreren. Og så er den næste ordfører hr. Peter Kofod fra Dansk Folkeparti.

Kl. 17:22

(Ordfører)

Peter Kofod (DF):

Tak for det, formand. Jeg kunne jo holde en kort tale og bare sige, at jeg i det store hele er dybt uenig i stort set alt det, ordføreren før mig har sagt, men jeg tror nu, jeg vil holde mig til den tale, jeg har skrevet hjemmefra.

Lad mig starte, hvor regeringens redegørelse slutter, nemlig med konferencen om Europas fremtid – et storslået projekt, måtte man forstå, hvor særligt udvalgte EU-borgere i gruppearbejde og på kryds og tværs skulle komme med forslag til alt muligt mellem himmel og jord, som EU lige skulle tage sig af og løse; et projekt, man satte belgieren Guy Verhofstadt i spidsen for, og med Verhofstadt som pennefører skriver mange af konklusionerne jo næsten sig selv på forhånd. Verhofstadt er en af de mest EU-begejstrede politikere i hele EU-systemet, og det siger ikke så lidt.

Konferencen om Europas fremtid bør stå som et dystert eksempel på, hvad det er, vi har i vente. Det er over 300 forslag, der, hvis de gennemføres, vil få nogle meget vidtrækkende konsekvenser for Europas fremtid og for os alle sammen. Og det er forslag om alt muligt – pensionssystemer, børnepasningstilbud, skattelovgivning, arbejdsmarkedspolitik, alle mulige velfærdsordninger og et fælles omfordelingssystem for migranter. Og det er jo bare et lille udpluk. Er man interesseret i at se mere, kan man jo selv gå på jagt i hele den store sluttekst, der på dansk strækker sig over omkring 50 sider, og det er jo altså en ganske lang ønskeliste. Jeg behøver ikke at understrege, hvor vidtgående det vil være, hvis de her forslag nogen sinde gennemføres. Det vil skabe langt større ensretning af Europa, og det er jeg ikke tilhænger af.

Når jeg synes, konferencen om Europas fremtid er så relevant at nævne og at starte min ordførertale med, er det, fordi den står som kongeeksemplet på, at EU desværre har draget en helt forkert konklusion af brexit – en konklusion, hvor jeg frygter, at man giver befolkningerne netop det, briterne reagerede negativt på ved EU, og som de var trætte af, da de havde afstemningen, hvor flertallet af briterne stemte sig ud. Så det er min analyse, at det skyldes et alt for omsiggribende EU, der vil styre og regere alt, som aldrig får nok af magt, som altid vil bestemme mere. Konferencen om Europas fremtid reflekterer ikke tilstrækkeligt over det faktum, at mange borgere gerne ser et samarbejdende Europa, hvor landene og EU-systemet i højere grad end i dag respekterer hinanden og landenes forskelligheder og landenes mangeartede løsninger på almindelige menneskers virkelige problemer.

Europas lande har jo mange måder at søge at løse problemer på – bare tag spørgsmålet om lønninger. I Danmark har vi den danske model, hvor arbejdsgivere og arbejdstagere sammen tager ansvar og til fælles bedste finder frem til løn- og arbejdsforhold. I andre lande er det politikerne, der lovgiver. Det er to meget forskellige systemer. Jeg tror ikke, vores system ville virke i Italien eller mange andre lande, men Danmark bliver heller ikke noget bedre land af at leve med andres modeller på arbejdsmarkedet. Eksemplet med minimumsløn er desværre ét af mange eksempler på, at EU søger at løse påståede problemer ved at foretrække én løsning, som man så ønsker at trække ned over alle lande. I Danmark risikerer vi minimumsløn – jeg er klar over, at der er en politisk proces i gang, som vi støtter op om, men eksemplet står jo stadig væk. Hvorfor ikke omfavne det mangfoldige og forskelligartede Europa frem for at søge at ensrette det? Jeg begriber det ikke. Men det er ikke desto mindre den kurs, vi er på, og som jeg både frygter og forventer vi vil få mere af i fremtiden.

En af de dagsordener, EU ikke har formået at få styr på, er den voldsomt store illegale indvandring til det europæiske kontinent. Det er ellers ikke nogen ny sag. I 2015 brød Europas grænser sådan for alvor sammen. Godt hjulpet på vej af en uforsigtig, dårligt forberedt og naiv tysk kansler brød de ydre grænser simpelt hen sammen, og mere end 1 million mennesker vandrede ind samme år. Det er de dage og uger, der står skarpest i min erindring – frustrationen, magtesløsheden, men også fraværet af de nødvendige politiske beslutninger for at sikre grænserne og fædrelandet. Det var på alle måder totalt uansvarligt.

Kl. 17:27

Men hvad sker der, hvis historien gentager sig? Hvad sker der, hvis vi får en ny krise a la den, vi så i 2015? Er EU rustet til at håndtere det? Det korte og rigtige svar er nej. EU's ledere har ikke forstået situationens alvor. Kommissæren for indre anliggender, svenskeren Ylva Johansson, har ikke forstået, at den katastrofe, som hun og hendes parti har nedkaldt over Sverige, ikke bør gentages på det europæiske kontinent.

EU prioriterer desværre hensynet til illegale migranter højere end hensynet til europæernes ret til eget land og sikre grænser – desværre. Indvandringskrisen vil mange steder i Vesteuropa blive en demografikrise, hvor stor befolkningstilvækst og massiv indvandring til Vesteuropa vil betyde, at de vesteuropæiske landes befolkningssammensætning vil forandre sig markant. Vil man se, hvad Vesteuropa har i vente, kan man jo bare tage toget til Malmø. Jeg har ikke lyst til mere af den politik. Vestens største problem er demografikrisen.

Der er ikke tilstrækkelige fremskridt i EU-systemet. Heldigvis er der fremskridt i en hel del af medlemslandene, heriblandt en stor del af de østeuropæiske lande, hvor man for nylig viste, at det er muligt at styre indvandringen og håndhæve grænsekontrol ved de ydre grænser simpelt hen ved at gøre det, som EU-eliten hverken kan, tør eller vil – ved at opsætte hegn og mure. Polakkerne, ungarerne og andre har vist en formidabel evne og vilje til at løse de reelle problemer, Europa står over for ved vores grænser, med rigtig grænsekontrol. Tak til dem. Det er lande, som Danmark bør arbejde tæt sammen med for at løse problemerne på migrationsområdet.

Vores nabolandes kurs vil jeg til gengæld gerne advare kraftigt imod. I Tyskland har den nye regering vedtaget en politik, der gør det muligt at opnå tysk indfødsret efter bare 3 år. Den nye tyske regering synes at have kopieret alt det på udlændingeområdet, der har vist sig ikke at virke i den såkaldte humanistiske stormagt Sverige. Men ikke nok med det – i relation til redegørelsesdebatten, vi har i dag, er det også interessant at se de sigtelinjer, den tyske regering har lagt frem i sit politiske program, der vedrører EU og omverdenen. Den tyske regering ønsker tilsyneladende, at konferencen om Europas fremtid skal ende med et forfatningsgivende konvent, der skal føre til en egentlig føderal europæisk forbundsstat. Det skriver de tilmed.

Lad mig sige det, som det er: Danmark deler ikke mange dagsordener med de lande, der ligger tæt på os og egentlig burde være vores nære forbundsfæller. I stedet bør vi søge samarbejde om de vigtige dagsordener med lande, der hverken går ind for en føderal forbundsstat eller ønsker at lade grænserne stå pivåbne for den næste strøm af uindbudte migranter. Det vil være min klare opfordring til udenrigsministeren.

Sidste år vendte jeg hjem til det danske Folketing efter at have været medlem af Europa-Parlamentet i omkring 3½ år. Det har været en stor ære for mig at repræsentere de næsten 300.000 danskere, der stemte på Dansk Folkeparti til europaparlamentsvalget i 2019. Men jeg har også en bøn. Jeg synes, vores medier og debatten i Danmark levner alt for lidt plads til de vigtige og store dagsordener, der udspiller sig bl.a. i Europa-Parlamentet, hvor danske europaparlamentarikere generelt har store opgaver at løfte og stå til ansvar for. Mit ønske for debatterne om Europa og EU skal derfor være, at de får et større fokus. Tak for ordet.

Kl. 17:31

Fjerde næstformand (Karina Adsbøl):

Tak til ordføreren. Der er en kort bemærkning fra fru Karin Liltorp, Moderaterne. Værsgo.

Kl. 17:31

Karin Liltorp (M):

Tak for det. Nu kunne jeg forstå, at ordføreren mener, at EU har svigtet totalt i forhold til migrationsproblemet. Jeg er ikke sikker på, at jeg helt forstod det – mener ordføreren, at alle problemer med migration vil blive løst, hvis bare vi opsætter et hegn?

Kl. 17:31

Fjerde næstformand (Karina Adsbøl):

Ordføreren.

Kl. 17:31

Peter Kofod (DF):

Nej, jeg mener, at vi skal bygge Fort Europa.

Kl. 17:32

Fjerde næstformand (Karina Adsbøl):

Er der yderligere en kort bemærkning? Nej. Så siger vi tak til fru Karin Liltorp. Så er der en kort bemærkning til fru Theresa Scavenius, Alternativet. Værsgo.

Kl. 17:32

Theresa Scavenius (ALT):

Jeg vil bare spørge ordføreren, om ordføreren vil være interesseret i at lave politik for det, der er årsagen til, at der er nogle, der flygter, i stedet for bare at ville sætte et hegn eller en mur op.

Kl. 17:32

Fjerde næstformand (Karina Adsbøl):

Ordføreren.

Kl. 17:32

Peter Kofod (DF):

Jamen det vil jeg gerne, for jeg vil gerne løse problemer ude i verden. Jeg tror bare, at hvis man kigger på indvandring, så er det mere realistisk at beskytte grænserne, end det er at løse alle Afrikas problemer.

Kl. 17:32

Fjerde næstformand (Karina Adsbøl):

Værsgo.

Kl. 17:32

Theresa Scavenius (ALT):

Men er ordføreren f.eks. klar over, hvilke negative økonomiske konsekvenser vores landbrugspolitik har for Nordafrikas muligheder for at have en bæredygtig, selvstændig økonomi?

Kl. 17:32

Fjerde næstformand (Karina Adsbøl):

Ordføreren.

Kl. 17:32

Peter Kofod (DF):

Tag ikke fejl – jeg ønsker Nordafrika og det afrikanske kontinent og alle andre lande ude i verden alt godt og alt det bedste, og hvis vi kan føre en politik, der er til glæde for dem og til glæde for os, så er det absolut kun dejligt. Så nej, jeg har ikke som sådan noget imod, at vi fører en politik, som andre også har noget ud af. Jeg synes bare, det er nærliggende også at kontrollere vores ydre grænse og se, hvem det er, der kommer ind.

Kl. 17:33

Fjerde næstformand (Karina Adsbøl):

Tak til ordføreren. Jeg ser ikke, at der er flere korte bemærkninger, og så går vi videre til udenrigsministeren.

Kl. 17:33

Udenrigsministeren (Lars Løkke Rasmussen):

Tak for det, og tak for de mange gode indlæg. Det har faktisk været, synes jeg, rart at sidde og lytte til sådan en bred europapolitisk debat. Til hr. Peter Kofod vil jeg sige: Ja, man godt kunne ønske sig, at danske medier også interesserede sig mere for EU-spørgsmål, for dækning af parlamentet og for så vidt også dækning af det her parlaments europapolitiske debat, men det ligger jo uden for, hvad vi har direkte indflydelse på. Til gengæld synes jeg sådan set, at der er rigtig meget, der går igen, når man lytter til ordførerne, om end afsættet selvfølgelig er naturligt forskelligt – der er mange partier her på Christiansborg. Der er dog mange, der argumenterer for behovet for et handlekraftigt EU, der kan håndtere de store udfordringer, og det er også der, regeringen står.

Jeg vil fokusere på nogle af emnerne i redegørelsen, som jeg tror bliver centrale i den kommende tid: krisen i Ukraine, de afledte konsekvenser deraf, grøn omstilling, konkurrencepolitik, forsvar og sikkerhed, pres fra irregulær migration og retsstatsprincippet. Der er jo rigtig, rigtig mange ting.

Som flere også har været inde på, er det år, som den her redegørelse redegør for, nemlig 2022, jo et ganske særligt år, og det kommer til at stå mejslet ind i historiebøgerne ligesom året med 9/11 og ligesom året med Berlinmurens fald, og det vil det gøre på grund af Ruslands ulovlige angrebskrig mod Ukraine: vor tids største geopolitiske udfordring og noget, vi kommer til at håndtere konkret. Det gælder krigen, men også de afledte konsekvenser mange år frem.

Jeg synes, det, der står tilbage, jo trods alt er det håbefulde, at EU kan levere. Vi har vedtaget ti pakker med hårde sanktioner mod Rusland, over 1.000 individer og enheder er omfattet, mange sektorer er underlagt import- og eksportbegrænsninger, og det betyder, at Rusland ikke længere har adgang til vigtige produkter og teknologi. Det er også en udfordring for os selv, men EU-enigheden har holdt. Det er jo et af de steder, hvor Putin totalt har fejlanalyseret situationen, da han gik ind i Ukraine. EU har ydet omfattende økonomisk støtte med over 7 mia. euro i bistand, 18 mia. euro i lånegarantier, og for første gang i EU's historie har vi bidraget til levering af dødbringende våben – håndvåben, artilleri, kampvogne og mere – for over 3 mia. euro. Og vi fortsætter nu med drøftelser om, hvordan vi kan bringe ny ammunition til ukrainerne. Så Europa leverer, når det gælder.

Men vi står naturligvis på flere ben. EU har også leveret omfattende livreddende humanitær assistance i Ukraine. Vi har taget imod millioner af flygtninge, som har fået adgang til bolig, uddannelse og sundhedsydelser. Særlig vores polske venner og de øvrige grænselande har holdt for. Det sætter vores egen indsats noget i perspektiv, men vi har ydet vores bidrag politisk, militært, økonomisk og humanitært. Der er mange ting, man kunne fremhæve, men jeg vil nøjes med at fremhæve, at vi jo senest har doneret hele vores artilleri til Ukraine, har indgået et samarbejde med Tyskland og Nederlandene om en donation af mindst 100 Leopard 1-kampvogne – det er meget betydelige og højt efterspurgte bidrag – og lige nu kigger vi så i EU på, hvordan vi i fællesskab kan sikre den nødvendige ammunition til Ukraine og vores egne våbenlagre både på kort og på længere sigt. Og det forhold, at vi fik fjernet forsvarsforbeholdet, vil jo også betyde, at vi, når Folketinget har håndteret de beslutningsforslag, som følger af det, mere aktivt kan gå ind i den indsats og koordinere med de andre lande.

Der har været handlet, og det har ikke kunnet være anderledes, for Ukraines frihedskamp er jo også vores kamp og Europas kamp for den frihed, som vi har vundet gennem århundreder og fortsat må kæmpe for, og i dag er det med støtte til Ukraine på alle de måder, vi kan det. Ukraine, Moldova og Georgien søgte kort tid efter krigens start om medlemskab af EU, og helt ekstraordinært valgte EU i juni at tildele kandidatstatus til Ukraine og Moldova, og Georgien blev stillet kandidatstatus i udsigt mod opfyldelse af en række betingelser. Det viser jo et perspektiv, og det er også noget, vi kommer til at skulle håndtere de kommende år, for nogen helt enkelt sag er det ikke. Men regeringen støtter et EU-medlemskab for Ukraine på sigt og vil stå fast på en åben og meritbaseret udvidelsesproces, og i mellemtiden må vi knytte Ukraine tættere til EU på andre måder. F.eks. er Ukraine blevet koblet til det europæiske elektricitetsnet, og der er et arbejde i gang for at knytte Ukraine tættere til det indre marked.

Kl. 17:38

Krigen i Ukraine har mange følgevirkninger. Forbrugere og virksomheder i EU har i det forgangne år oplevet store prisstigninger på el og gas, og vi har med en lang række nødtiltag samarbejdet i EU om at nedsætte gasforbruget, det er faldet med 20 pct., og fylde gaslagrene op til vinteren. Vi har indført fælles indkøb, indtjeningsloft og solidaritetsbidrag på fossile producenter og meget mere. Og vi har måttet gøre op med afhængigheden af russisk gas. Danskere og hele Europa har været nødt til at spare på energien, og samtidig har vi sat turbo på udrulning af de grønne alternativer med hjælp fra EU’s genopretningsfond og den såkaldte REPowerEU-plan. Der er som et nødtiltag blevet vedtaget hurtigere godkendelsesprocedure for udbygningen af vedvarende energi. Og det er alt sammen i Europas, Ukraines og ikke mindst klodens interesse.

Det har ikke været nemt at blive enige om alle disse tiltag. Det var nødvendigt at gribe ind over for de tårnhøje priser. Men omvendt er det ikke nogen hemmelighed, at Danmark var og stadig er skeptisk over for nogle af idéerne til indgreb. Vi mener grundlæggende, at EU’s energimarked er velfungerende, og vi skal derfor tænke os godt om, før vi griber ind i markedet. Og i dag er Kommissionen så kommet med et forslag til en reform af elmarkedet, og set fra dansk side skal reformen snarere være en evolution end en revolution. Men det rokker ikke ved, at der er handlet i et hidtil uhørt omfang.

Klimaet står fortsat højt på regeringens dagsorden, og Danmark er gået i front i EU for at sikre et højt ambitionsniveau. Det var også til debat her, altså hvordan man flytter den her sag mest. Er det med nationale tiltag eller europæiske tiltag? Og så kan man sige, at et mellemlangt skridt for hele menneskeheden rykker os alle sammen lidt længere end et meget stort skridt, som jeg alene tager. Hvis vi skal flytte noget her, er der brug for et europæisk perspektiv, og den grønne omstilling er et vigtigt middel til at gøre os fri af russisk gas. Vi er nu på vej i mål med forhandlinger om den store klimapakke »Fit for 55«, vi har besluttet at reformere og udvide EU's kvotehandelssystem, og lige nu forhandler vi i slutfasen om en højere ambition på vedvarende energi og energieffektivitet. Det er ambitiøse tiltag, som vil kunne mærkes af alle europæiske borgere, ikke mindst af danskerne. Klimapakken vil bidrage til at realisere vores egen ambitiøse målsætning for 2030 om en reduktion af CO2-udledninger på 70 pct. Men EU kan selvfølgelig ikke løfte opgaven alene, og derfor går EU med Danmark i spidsen også forrest i det internationale klimadiplomati. Vi skal have de største udledere til at sætte højere ambitioner, men også understøtte de grønne løsninger og en retfærdig energiomstilling i udviklingslandene, og derfor skal EU’s internationale investeringsstrategi, den såkaldte Global Gateway, også bidrage med massive investeringer, så udviklingslande vælger den grønne vækstvej. I det lys er det jo så også positivt, at USA nu har meldt sig fuldtonet ind i den grønne klimakamp, kan man sige. Store investeringer på begge sider af Atlanten vil sætte den grønne omstilling op i gear.

Men der er jo ikke noget, der er enkelt. Alt rummer en kompleksitet, og det gør det her jo også. For det skaber selvfølgelig også en bekymring om, om den amerikanske klimalovgivning, Inflation Reduction Act, risikerer at trække produktion og investeringer fra EU til USA. Og derfor har vi været i god dialog med USA om de mere problematiske forhold i lovgivningen og om et styrket partnerskab for den grønne omstilling, og vi er på vej med forslag om, hvordan Europa skaber bedre betingelser for grøn produktion og investeringer hjemme. Og på torsdag, altså i overmorgen, ventes Kommissionen at foreslå en net zero industry act med det formål.

Det er ikke noget forslag, jeg har nærstuderet endnu, men jeg og regeringen deler ambitionen om, at EU skal være førende globalt på den grønne teknologi. Grønt lederskab styrker vores konkurrenceevne og sikrer grøn, stabil energiforsyning, og derfor er der behov for smidigere regler og hurtigere godkendelsesprocedurer, der kan sætte tempo og turbo på udbredelsen af vedvarende energi til fordel for Europa, Ukraine, Danmark og fremtidige generationer.

Også den her problemstilling er bredere end som så. Den verden, som vi har været vant til, er forandret, og den globale samhandel har ændret karakter. Vi står over for en ny globalisering, hvor EU skal finde sin plads, samtidig med at vi ser mulighederne og sætter dagsordenen. International samhandel handler nu også om sikkerhed mere end det har gjort længe, og derfor kommer Kommissionen også på torsdag med et forslag om kritiske råstoffer, fordi vi jo på nogle områder er blevet for afhængige af omverdenen og af enkeltlande, f.eks. på det her område med de kritiske råstoffer, som er centrale for vores grønne omstilling.

Kl. 17:43

Hvis vi i fremtiden skal undgå at være sårbare på kritiske områder som f.eks. energi, så er der behov for en robust handels- og industripolitik, der understøtter europæisk forsyningssikkerhed og sikrer EU's rolle i morgendagens teknologier, uden at EU lukker sig om sig selv. Det er også derfor, at regeringen går åbent ind i diskussionen om EU’s regler for statsstøtte. Men vi står samtidig står klippefast på, at eventuelle ændringer af dem skal være målrettet og fokuseret dér, hvor vi har et konkret behov. For det er ikke i Danmarks eller Europas interesse at accelerere et statsstøttekapløb, hverken internt i EU, hvor vi skal holde fast i det indre marked, eller globalt. Det er det, der er fundamentet for vækst og konkurrenceevne i Europa.

Vi skal også udnytte EU's bilaterale handelsdagsorden og satse på at styrke EU's modstandskraft ved at diversificere forsyningskæder gennem handelsaftaler og økonomiske partnerskaber med pålidelige globale partnere. Vi skal gøre det endnu mere attraktivt at investere og innovere i EU, men det skal ske med vores værdier i behold. Sidste år tog vi nogle skridt for at holde trit med den digitale omstilling. Vi fik tæmmet techgiganterne med nye regler for indholdsmoderation på deres platforme og fair konkurrence på digitale markeder. Og i forlængelse af det fik vi etableret et nyt digitalt diplomati for EU. Vi skal ikke være bange for at sætte standarder i Europa, som kan blive til globale normer.

Så vil jeg også gerne sige et par ord om det fortsatte immigrations- og flygtningepres på Europa, som også har været adresseret her i debatten. Og det er jo rigtigt, at visse medlemslande nu oplever et ankomsttal på højde med situationen i 2016. Det er min overbevisning, at tænkningen har flyttet sig. Der er større enighed i EU-kredsen nu om behovet for at kontrollere strømmene og beskytte EU's ydre grænser, end der var, og man kan fornemme, at der er interesse, også for bl.a. danske tanker om at finde nye måder at håndtere presset mod Europa på. Der er også taget store skridt siden 2015. Vi har bl.a. fået ti migrationshandleplaner for særligt prioriterede lande til at forhindre og forebygge den irregulære migration mod EU, og Kommissionen har fremlagt to regionale handleplaner for Vestbalkan og det centrale Middelhav. Der er også enighed om, at vi skal have styr på EU's ydre grænser, og at EU nu skal investere betragtelig mere i infrastruktur for at styrke EU's ydre grænser, og at vi skal hjælpe de medlemsstater, der oplever størst migrationspres. Så det er et EU, der handler mere, og det er der også brug for, for den geopolitiske udvikling betyder, at vi har brug for et stærkt EU. Vi er blevet mere fokuseret på ligeværdige og interessedrevne internationale partnerskaber og på at bruge EU's økonomiske muskler til at forsvare interesser og værdier. Det er godt, og det er nødvendigt i den fremtid, vi ser ind i.

Partnerskabet mellem EU og USA er stærkt og i udvikling. Vi har set det i samarbejdet om sanktioner mod Rusland, men vi skal også være bedre til sammen at sætte standarder for nye teknologier som kunstig intelligens og kvanteteknologi, og ikke mindst udvikle dem sammen. Siden redegørelsen kom ud, er der sket en positiv udvikling i forholdet til Storbritannien i form af den nye aftale om implementering af Nordirlandsprotokollen. Vi er ved at kigge nærmere på den aftale, og vi ser frem til, at vi nu forhåbentlig kan komme videre i at udvikle vores forhold til UK, som er en tæt partner, ikke mindst i lyset af den geopolitiske situation. Og apropos den, så er sikkerheds- og forsvarssamarbejdet i EU jo i rivende udvikling, og derfor er det meget glædeligt, som jeg også berørte det til en start, at Danmark sidste år stemplede fuldt og helt ind med den historiske afskaffelse af det danske EU-forsvarsforbehold. Vi har udsendt vores første bidrag til en militær EU-operation i Bosnien-Hercegovina sidste år, og vi har netop besluttet at genudsende bidraget i anden halvdel af 2023. Samtidig arbejder vi jo som bekendt med at melde os ind i forsvarsagenturet og forsvarssamarbejdet PESCO. Det er i proces i Folketinget.

EU har etableret to nye militære missioner i 2022 til støtte for henholdsvis Ukraine og Niger, og vi undersøger netop nu, om relevante danske træningsaktiviteter af ukrainske soldater kan tilmeldes EU's militære mission til støtte for Ukraine. Den europæiske fredsfacilitet har vist sig at være et effektivt redskab i forhold til at understøtte finansiering af våben til Ukraine, og EU har foreslået yderligere samarbejde om fælles forsvarsindkøb, så vi øger produktionen uden at overbyde hinanden, når vi fortsat skal støtte Ukraine militært og samtidig fylde vores egne våbenlagre op.

Jeg glæder mig også over, at EU og NATO i januar i år underskrev en ny fælleserklæring om et styrket samarbejde. Den understreger, at de to organisationer har meget at samarbejde om og meget at tilbyde hinanden, og at vi ikke skal duplikere, men supplere til gavn for vores fælles sikkerhed. Alt det her hviler jo så på et sæt fælles værdier, som er fundamentet for det europæiske samarbejde, og derfor er det selvfølgelig også helt afgørende, at alle medlemslande efterlever vores værdier, ikke mindst retsstatsprincippet.

Kl. 17:48

Sammen med Kommissionen og ligesindede lande vil Danmark fortsætte sit stærke engagement for, at det sker, også ved EU-Domstolen, når det er påkrævet. Manglende efterlevelse af vores fælles værdier bør have konsekvenser. Af samme årsag ser jeg også positivt på den udvikling, som vi så i 2022, hvor manglende efterlevelse ledte til økonomiske konsekvenser. Det så vi med retsstatsmekanismens anvendelse mod Ungarn, der ledte til suspenderingen af midler svarende til ca. 47 mia. kr. Og vi så med den polske og den ungarske genopretningsplan, hvor opfyldelsen af en række retsstatsrelaterede milepæle er en betingelse for udbetaling af EU-midler. Og ja, vi følger løbende det, der bl.a. blev rejst som et spørgsmål, nemlig lgbt-rettigheder, og forsøger at holde os på den proaktive side af den streg. Det er vigtigt. Nu ser vi så både polske og ungarske forsøg på at leve op til kravene og milepælene på retsstatsområdet, som genopretningsplanerne og retsstatsmekanismen kræver, og det vil vi fra dansk side naturligvis følge nøje. Det er også vigtigt i lyset af fremtidige udvidelser af EU. Det sender jo et signal til dem, der står i kø for at blive medlem.

Lad mig så her til sidst i den her tour de force, som jo i virkeligheden dækker over, at der er sket ufattelig meget i EU i 2022 – det var den debuterende ordfører for Liberal Alliance også inde på – sige, at når man står her og ser det i en sammenhæng, så bliver man jo næsten forpustet. Men jeg vil gerne vende tilbage til et gennemgående tema i redegørelsen, også i det, jeg har sagt her, nemlig at de seneste år har vist, at EU kan håndtere de store internationale kriser, som rammer os, og som vi som enkeltlande ikke kan klare alene hver især; som vi ikke har en kinamands chance for at håndtere hver især. Det er ikke altid kønt, og det er ikke altid lige bull's eye, i forhold til hvad man kunne sidde på sit eget studerekammer og tænke, f.eks. at noget ville være den optimale, rigtige løsning, og hvis alle bare kunne se det. Og det tager tid, for der er 27 lande, der skal blive enige. Det er ikke altid nemt at blive enige om sanktioner, det er ikke altid nemt at finde de gode løsninger på de høje energipriser, og alle skal undervejs gå lidt på kompromis.

Men jeg synes bare, at det, der står tilbage, når man læser den her redegørelse, også når man lytter til debatten her i dag, er, at uden det her EU-samarbejde, som vi for 50 år siden meldte os ind i, så ville vi have stået meget svagere i håndteringen af de seneste års kriser. Det står tilbage. Og det står også tilbage, at EU har vist større sammenhold og større beslutningskraft, end de fleste havde ventet, og det er bundlinjen for det, jeg vil sige. Det er godt, det er godt for Europa, men det er jo i særlig grad også godt for et lille land som Danmark. Tak for debatten.

Kl. 17:51

Fjerde næstformand (Karina Adsbøl):

Tak til udenrigsministeren. Der er en række korte bemærkninger, og den første er fra fru Theresa Scavenius fra Alternativet. Værsgo.

Kl. 17:51

Theresa Scavenius (ALT):

Jeg er rigtig tilfreds med, at ministeren har en rigtig god tilgang til Europa og netop fokuserer på værdierne. Jeg tror, det er rigtig vigtigt, at vi netop fokuserer på det og ser det som et fælles politisk projekt, hvor vi deler værdierne. Det er også derfor, jeg tænker, at vi på den måde kan tale EU op som et politisk fællesskab. Og det, jeg bare vil bemærke, er, at det her med annullationsspørgsmålet så går lidt i en anden retning.

Men det, jeg i virkeligheden gerne vil spørge om og bruge tiden på, selv om der jo er tusind ting, man kunne spørge om, er det her med statsstøttekapløbet. For vi har et andet instrument, og det er, at vi kan regulere og vi kan udfase den sorte energi. Det vil faktisk skabe det bedste rum for, at de frie markedsaktører selv kan finde ud af, hvad de rigtige løsninger er. Jeg er enormt bange for den statsstøtteordning, der kommer nu, hvor man fra statslig side skal lave en hel masse puljer, som ødelægger markedet, og jeg er sikker på, at ministeren måske netop er politisk enig i det. Men hvordan sikrer vi, at vi ikke får den der uhensigtsmæssige statslige indgriben i et marked i stedet for netop at understøtte det frie marked?

Kl. 17:52

Fjerde næstformand (Karina Adsbøl):

Udenrigsministeren.

Kl. 17:52

Udenrigsministeren (Lars Løkke Rasmussen):

Jamen jeg skal da sige helt åbent, at vores tilgang til spørgsmålet om statsstøtte – og med vores taler jeg om regeringens og dermed også Danmarks, for det har egentlig været positionen under skiftende danske regeringer – jo er under en eller anden form for revision, ikke? For Danmark er en lille åben økonomi. Vi lever af fri handel, level playing field, og der skal ikke være en konkurrence på statskasser eller gældsætning. Over for det står jo så den virkelige verden, vi lever i, hvor vi er nødt til at forholde os til, at vi udfordres som kontinent af et fremadstormende Kina, som jo har en noget anden økonomisk model end den, vi bruger hertillands, og et USA, der nu også virkelig flytter sig. Det er vi jo nødt til at forholde os til, og så skal vi finde det rigtige gensvar.

Det rigtige gensvar kan ikke bare være statsstøtte. Det rigtige gensvar kan heller ikke bare være regulering. Altså, det rigtige gensvar må være et balanceret gensvar. Og fokuseret statsstøtte, hvor vi så samtidig også står vagt om at fastholde det indre markeds autonomi, så vi ikke pludselig får en konkurrence mellem de 27 lande, er en del af det, men det står selvfølgelig ikke alene.

Kl. 17:53

Fjerde næstformand (Karina Adsbøl):

Tak. Er der en anden kort bemærkning?

Kl. 17:53

Theresa Scavenius (ALT):

Hvad angår det balancerede, er der sikkert flere instrumenter, man skal bruge. Jeg vil bare gentage, at det her med udfasning af den sorte energi faktisk er et godt instrument. Jeg har lige været til debat i Dansk Erhverv og Green Power Denmark, hvor de netop snakker om den her grønne elektrificering af hele vores industri. Og det kunne måske være et redskab, man kunne bruge som en del af den her pakke med løsninger, vi kunne lave.

Kl. 17:54

Fjerde næstformand (Karina Adsbøl):

Udenrigsministeren.

Kl. 17:54

Udenrigsministeren (Lars Løkke Rasmussen):

Men det er jo også en del af det, altså at sætte sig nogle ambitiøse mål for, hvordan vi udfaser de fossile brændstoffer – det, der ligger i Fit for 55 – for det er jo vejen til, hvordan vi flytter noget ved ikke at gøre det i 27 nationale tiltag, men ved at gøre det sammen, hvorved vi så også netop bevarer den her level playing field-tilgang altså en fair konkurrence landene imellem og i øvrigt også kan sætte et internationalt eksempel, ikke? Så det understreger jo bare pointen om, at det ikke bare er ét værktøj, man skal tage op og hamre løs med, men at man skal gøre mange ting på samme tid.

Kl. 17:54

Fjerde næstformand (Karina Adsbøl):

Så er det hr. Peter Kofod, Dansk Folkeparti. Værsgo.

Kl. 17:54

Peter Kofod (DF):

Tak for det, og tak til ministeren for talen. Jeg vil gerne spørge ind til Tyskland i den her sammenhæng. Det er Europas største land, den største økonomi. Man kan også godt sige, at det i mange EU-sammenhænge også er det væsentligste land i Europa, når det kommer til magten. Og jeg synes, at når man sådan kigger tilbage på de sidste år, må man sige, at den tyske elite har truffet enormt mange dårlige beslutninger, som på et eller andet tidspunkt kommer til at ligge Europa til last. Altså, jeg kan huske, at da Rusland væltede ind i Ukraine, var der repræsentanter fra de tyske mainstreampartier, regeringspartierne, der i Europa-Parlamentet stadig ikke ville anerkende, at energipolitik hang sammen med sikkerheds- og udenrigspolitik. Det kom bag på alle os andre. Jeg tror også, der er en bred konsensus om, at den tyske linje på migrationsområdet har været et problem, at eurokonstruktionen har været et problem osv. osv.

Så mit spørgsmål til udenrigsministeren er i virkeligheden: Har Danmark ikke brug for en ny tilgang til Tyskland, en ny tysklandspolitik, der tager højde for den her totalt afkoblede tyske elites dårlige beslutninger og investeringer på Europas vegne?

Kl. 17:55

Fjerde næstformand (Karina Adsbøl):

Udenrigsministeren.

Kl. 17:55

Udenrigsministeren (Lars Løkke Rasmussen):

Jeg ser nok en lille smule anderledes på det. Vi har ikke brug for en ny tysklandspolitik; vi har brug for at stå vagt om den, vi har, som sådan set hviler på at have et større bilateralt engagement med Tyskland, fordi Tyskland på mange måder er nøglen til at flytte Europa. Og hvis man synes – og det har man lov at synes, og det oplever jeg sikkert også selv fra tid til anden – at der er tyske positioner, som ikke er sammenfaldende med ens egne, kan svaret jo ikke være at vende ryggen til Tyskland og bede om et andet Tyskland. Altså, så må svaret jo være at engagere sig med Tyskland.

Jeg synes f.eks. ikke, man skal undervurdere den tale, som kansler Scholz holdt, og den effekt, den har haft, også på resten af Europa. Den var direkte udslagsgivende for, at man på et nævnsmøde her i Danmark, samme aften, hvor den blev holdt, i virkeligheden initierede det, der blev det nationale kompromis. Altså, det var jo direkte et dansk gensvar på, at en tysk kansler sagde, at nu er Tyskland nødt til at træde i karakter.

Kl. 17:56

Fjerde næstformand (Karina Adsbøl):

Hr. Peter Kofod for sin anden korte bemærkning.

Kl. 17:56

Peter Kofod (DF):

Tak for det. Jeg synes bare, man må anerkende, at når man ser på nogle af de store udfordringer, Europa har haft over de seneste år, er der kommet bedre svar fra Warszawa, end der er fra Berlin. Migration og Rusland er vel i virkeligheden de to væsentligste eksempler, som polakkerne advarede os om, mens tyskerne ikke forstod situationens alvor. Og mit spørgsmål til udenrigsministeren er meget simpelt, for jeg ønsker ikke, at vi skal lukke døre til Tyskland. Tyskland er et stort land, en væsentlig økonomi, så det kan man ikke. Mit spørgsmål er, om Danmark har den rigtige linje over for Tyskland, eller om vi i stedet for skulle lægge vores æg i en anden kurv i det europæiske samarbejde.

Kl. 17:57

Fjerde næstformand (Karina Adsbøl):

Udenrigsministeren.

Kl. 17:57

Udenrigsministeren (Lars Løkke Rasmussen):

Jeg er ikke helt sikker på, hvad det betyder at lægge sine æg i en anden kurv. Altså, jeg tror, det bliver svært at drive EU fremad uden om Tyskland. Og det er jo så i øvrigt også mere åbenlyst nu efter brexit. Indtil brexit havde Tyskland vel sådan en eller anden balancerolle, altså tit og ofte mellem nogle londonpositioner og nogle parispositioner, og Tyskland var mediator. Og nu skal det jo ikke være et historisk evalueringsmøde om den tidligere tyske kansler, men jeg synes faktisk også, at når man betragter den tidligere tyske kansler, er man altså også nødt til ligesom at have for øje, hvad det var for en mediatorrolle, hun spillede.

Tyskland er en central aktør, og vi skal præge Tyskland. Og det er på en meget, meget trist baggrund, men det, man kan glæde sig over, er, at krigen i Ukraine også har ført til, at noget af det støv, der faldt ned fra anden verdenskrig, og som et eller andet sted altså handlingslammede Tyskland i forhold til at tage et internationalt ansvar, på en eller anden måde er blevet børstet af. Og det er jo det, vi skal bygge videre på.

Kl. 17:58

Fjerde næstformand (Karina Adsbøl):

Så er det fru Marianne Bigum, Socialistisk Folkeparti. Værsgo.

Kl. 17:58

Marianne Bigum (SF):

Mange tak. Tak igen til ministeren for hans redegørelse. I redegørelsen er der en passage om EU's grundlæggende værdier, herunder retsstatsprincipperne. Jeg lagde mærke til, at ministeren også selv bragte det op i forhold til Europa-Kommissionens sagsanlæg mod Ungarn. Jeg vil spørge ministeren, om den proaktive side, som ministeren siger Danmark tager i den her sag, også kommer til at indebære, at regeringen i lighed med andre ligesindede europæiske lande vil intervenere til støtte for Europa-Kommissionen i sagen om Ungarns anti-lgbt-lov. Det er i håb om, at vi kan spare et samråd, som vi haft svært ved at finde tid til.

Kl. 17:59

Fjerde næstformand (Karina Adsbøl):

Udenrigsministeren.

Kl. 17:59

Udenrigsministeren (Lars Løkke Rasmussen):

Så vil jeg håbe, at det samråd ligger lidt ude i fremtiden – ikke ret langt, men så langt, at jeg kan nå at afklare det spørgsmål på en for spørgeren tilfredsstillende måde. For at være helt åben om det er det spørgsmål i proces. Men jeg har en god fornemmelse af, at processerne fører til, at den danske position bliver sådan, at samrådet kan spares.

Kl. 18:00

Fjerde næstformand (Karina Adsbøl):

Er der en anden kort bemærkning? Ordføreren, værsgo.

Kl. 18:00

Marianne Bigum (SF):

Det er der. Og så vil jeg så bruge anledningen til at spare mit opfølgende spørgsmål – tak for tilkendegivelsen – og komme med en kommentar. Ministeren fortalte om individuelle skridt kontra mellemstore skridt i fællesskab, og jeg vil bare for en kort bemærkning minde om, at de her klimaskridt, der skal tages, jo også helst skal være store nok, sådan at det hele ikke når at kollapse omkring os, inden vi når i mål.

Kl. 18:00

Fjerde næstformand (Karina Adsbøl):

Udenrigsministeren.

Kl. 18:00

Udenrigsministeren (Lars Løkke Rasmussen):

Det er jeg fuldstændig enig i. Jeg har det med at bruge billeder en gang imellem, og de er ikke nødvendigvis altid lige gennemtænkte. Men det var egentlig bare et forsøg på at tale ind i det, at nogle advokerer lidt for og med streg under nationernes Europa, og at det ikke er ambitiøst nok, og at vi skal gøre tingene selv. Der hviler det jo tit på den antagelse, at så vil resten af flokken fortsat være lige så ambitiøse, som de er uden vores aktive deltagelse. Ved at tage nogle større skridt selv vil vi flytte det hele længere. Jeg synes bare, at man glemmer det forhold, at når man laver kompromiser i Europa, trækker det begge veje. Dem, der er ambitiøse, trækker jo også de mindre ambitiøse op, så de bliver forpligtet kollektivt på nogle fælles kollektive skridt. Det tror jeg grundlæggende vi er enige om, og så kan man altid diskutere, hvordan de der balancer skal være. Men det er i hvert fald uomgængeligt, at vi jo ikke løser den grønne omstilling her i Folketingssalen, hvis ikke resten af Europa arbejder med.

Kl. 18:01

Fjerde næstformand (Karina Adsbøl):

Tak. Så er der en kort bemærkning til hr. Jens Henrik Thulesen Dahl, Danmarksdemokraterne. Værsgo.

Kl. 18:01

Jens Henrik Thulesen Dahl (DD):

Tak. Og tak for det, jeg hører udenrigsministeren sige, om, at der på migrationsområdet er en større enighed i EU, og at der også er en opbakning til at styrke de ydre grænser og gøre noget ved det. Men et af de værktøjer, som regeringen selv har lagt op til skal bruges, er jo, som der står i regeringsgrundlaget, at der skal oprettes modtagecenter uden for EU. Så derfor bliver jeg nødt til at spørge udenrigsministeren: Hvad er status på det her center? Hvornår sker der noget, og hvordan er stemningen for det i de andre EU-lande?

Kl. 18:02

Fjerde næstformand (Karina Adsbøl):

Udenrigsministeren.

Kl. 18:02

Udenrigsministeren (Lars Løkke Rasmussen):

Jamen der sker jo noget hele tiden, for det her spørgsmål om migration er jo genstand for en løbende drøftelse og var det også på det seneste topmøde og bliver det igen, fordi tallene jo desværre begynder at vokse oven på bl.a. covid-19, som var en af grundene til, at de faldt. Så vi har vel aktuelt i Europa et samlet asyltal i en størrelsesorden af millioner. Og der går vi jo ind i det med den danske vinkel, som jo i virkeligheden er holistisk, og som jo handler om at gøre mange ting på en og samme tid.

Nu lagde jeg mærke til den ordveksling, der var, om, hvorvidt vi skulle kere os om f.eks. Afrika. Det er jo nødt til at være en strategi, der hviler på, at vi både rækker ud til f.eks. Afrika med stærkere partnerskaber, så der tændes et håb om, at der også er en fremtid i Afrika, at vi, sådan at vi får noget for noget, understøtter det i Global Gateway, mod at der bliver bedre tilbageleveringsaftaler, mod at vi har særlige partnerskabsaftaler med udvalgte lande, at vi hjælper dem med at beskytte deres egne kyster osv. Det er jo den diskussion, der pågår, og der siger jeg bare – også med den erfaring, jeg har, fordi jeg sad der i 2015 – at der opleves de danske synspunkter ikke så isolerende, som de måske gjorde dengang. Så tingene er i bevægelse, men det er ikke det samme, som at man er i mål.

Kl. 18:03

Fjerde næstformand (Karina Adsbøl):

Der er yderligere en kort bemærkning til hr. Jens Henrik Thulesen Dahl. Værsgo.

Kl. 18:03

Jens Henrik Thulesen Dahl (DD):

Tak for svaret. Jeg synes jo ikke helt, jeg fik svar på spørgsmålet, der helt præcist handlede om modtagecentret, som regeringen nævner i regeringsgrundlaget. Hvordan ser det ud med det? Hvornår ser vi nogle tegninger til det eller planer for det? Hvad sker der i hele taget i den sag?

Kl. 18:04

Fjerde næstformand (Karina Adsbøl):

Udenrigsministeren.

Kl. 18:04

Udenrigsministeren (Lars Løkke Rasmussen):

Jamen hvis man læser regeringsgrundlaget, så vil man jo se, at regeringen har den ambition at ville prøve at få det her koncept gennemført i en europæisk ramme, og ud af det kan man jo modsat også slutte, at regeringen ikke har en ambition om, at det skal gennemføres i en bilateral øvelse alene mellem Danmark og et afrikansk land. Vi forsøger at forfølge det spor og få det her koncept op at stå i en europæisk ramme, og der er det, jeg siger, at der er en større lydhørhed over for det her koncept, for den her tænkning, end der var før. Så det er det spor, vi forfølger.

Kl. 18:04

Fjerde næstformand (Karina Adsbøl):

Så er det fru Trine Pertou Mach fra Enhedslisten. Værsgo.

Kl. 18:04

Trine Pertou Mach (EL):

Tak for det, og mange tak for ministerens afrunding her med de mange facetter, som den her debat rummer og også har haft i eftermiddag, og som EU-debatten jo skal have. Så tak for faktisk også at tage debatten alvorligt der, hvor den står her i salen – kompliment for det.

Mit spørgsmål er følgende: Jeg er egentlig enig med ministeren i, at man ikke kan løse problemer i verden ved at være sig selv nok, og jeg er også enig i – det var også det, jeg gjorde rede for i ordførertalen – at vi skal have et europæisk samarbejde; det er nødvendigt, og det er også ønskeligt. Vi er givetvis ikke enige om, hvordan det skal skrues sammen, og hvad præmissen skal være for det. Men derfor vil jeg også gerne spørge lidt ind til regeringens syn på EU's rolle i den store verden. Altså, en ting er, at man nu går ind på et spor, der handler om de her modtagecentre – der er Enhedslistens synspunkter velkendte – men en anden ting er i virkeligheden årsagen til, at mennesker drives på flugt, og EU's rolle i verden i forhold til at bekæmpe årsagerne til flugt og fordrivelse.

Kl. 18:05

Fjerde næstformand (Karina Adsbøl):

Udenrigsministeren.

Kl. 18:05

Udenrigsministeren (Lars Løkke Rasmussen):

Det er jo i virkeligheden et kæmpestort spørgsmål. Men først og fremmest vil jeg notere mig, at vi er enige om, at EU har en rolle at spille her, og det var egentlig også det, jeg forsøgte at antyde ved at sige, at man nok er nødt til at have en mere holistisk tilgang. Altså, hvis man vil passe på Europa, gøres det jo ikke kun ved at bygge et hegn; hvis man vil passe på Europa, må man også yde sit bidrag til, at resten af menneskeheden kan passe på sig selv der, hvor resten af menneskeheden befinder sig. Og det handler jo bl.a. om at have en strategi for f.eks. Afrika, som hviler på at tilbyde Afrika et udviklingsmæssigt perspektiv – at man strategisk åbner sine egne markeder for Afrika; at man som alternativ til illegal migration har visse døre stående åbne for legal migration; at man laver programmer, hvor unge afrikanere kan komme til Europa og studere og dygtiggøre sig med det sigte, at de vender hjem igen.

Det er nødt til at være det. Det er jo nødt til at være den brede tilgang. Det er jo bl.a. også derfor, at regeringen selv i sit eget regeringsgrundlag har annonceret en Afrikastrategi. Vi overtager formandskabet for EU i 2025, og jeg skal jo ikke stå her og sige, at de ting hænger sammen en til en, men det ville da være oplagt, at vi fra dansk side bl.a. presser på for at fremme sådan et europæisk perspektiv, når vi får chancen for at sidde for bordenden.

Kl. 18:07

Fjerde næstformand (Karina Adsbøl):

Tak. Der er ikke flere korte bemærkninger. Så siger vi tak til udenrigsministeren.

Da der ikke er flere, der har bedt om ordet, er forhandlingen sluttet.

Det sidste punkt på dagsordenen er:

6) 1. behandling af lovforslag nr. L 53:

Forslag til lov om ændring af tinglysningsafgiftsloven og ejendomsvurderingsloven. (Indførelse af godtgørelse af tinglysningsafgift for pant tinglyst til sikkerhed for lån til udskiftning af olie- eller gasfyr med en anden opvarmningskilde, fremrykket kategorisering af visse ejendomme m.v.).

Af skatteministeren (Jeppe Bruus).

(Fremsættelse 01.03.2023).

Kl. 18:07

Forhandling

Fjerde næstformand (Karina Adsbøl):

Forhandlingen er åbnet. Den første ordfører er hr. Anders Kronborg for Socialdemokratiet. Værsgo.

Kl. 18:07

(Ordfører)

Anders Kronborg (S):

Tusind tak for ordet. Det er jo i virkeligheden et forslag – jeg vil ikke foregribe begivenhedernes gang, men så alligevel – som jeg ikke tror der kommer den helt store debat omkring. For det her lovforslag er jo i virkeligheden en lille pind af en større aftale, nemlig »Klimaaftale om grøn strøm og varme 2022«, og jeg kan se, at alle de repræsentanter, der er til stede her i salen, er en del af aftalen – sågar er Kristendemokraterne også en del af aftalen, selv om de ikke længere sidder i Tinget.

Men ikke desto mindre er det faktisk også en rigtig god aftale, hvor hovedformålet med det her lovforslag er at give danskere med olie- og gasfyr hjælp til at få udskiftet deres fyr. Og det må man jo sige er rigtig vigtigt, både for den grønne omstilling, men også i forhold til rejsen med at gøre os uafhængige af russisk gas.

Det lovforslag, som vi behandler, består af to dele. Den ene er en særordning om udskiftning af olie- og gasfyr, altså en godtgørelse af tinglysningsafgift for pant tinglyst til sikkerhed for lån ved udskiftning af olie- og gasfyr; med lovforslaget sikrer vi billigere finansiering af lån til udskiftning af olie- eller gasfyret, da man slipper for at betale tinglysningsafgift for lånet helt frem til 2028.

I praksis godtgøres den, der yder lånet, afgiften, og den, der yder lånet, vil fortrinsvis være en bank eller et realkreditinstitut, da de fleste boligejere formentlig vil søge at få finansiering et af de to steder. Men der er to modeller, og de er, at bankers og realkreditselskabers afregning sker i forhold til afgiftsregnskabet, så de ikke skal have pengene op af lommen, og hvis der så er andre, der yder lån, kan de få godtgjort tinglysningsafgiften via en elektronisk blanket til skatteforvaltningen.

Den anden del af lovforslaget, som vi behandler, er en fremrykning af kategoriseringen af ejendomme. Der foreslår man at fremrykke tidspunktet for kategoriseringen af visse ejendomme efter det nye ejendomsvurderingssystem. En ejendom kategoriseres som f.eks. ejerbolig eller landbrugsejendom, og det kan selvfølgelig have betydning for beskatningen af ejendommen. Forslaget skal derfor sikre, at der er en afklaring af ejendommens kategorisering, før vi overgår til det nye ejendomsvurderingssystem i 2024. Jeg har været høringssvarene igennem, og jeg kan også se, at i forhold til den information, som der skal være, i forbindelse med at man kan fremrykke kategoriseringen af ejendommene, er man fuldt bevidst om, at man skal gøre sig utrolig umage fra myndighedernes side.

Med de bemærkninger – og i øvrigt også med den glæde, at alle, der er til stede her i dag, jo har været en del af hovedaftalen; det er enormt flot, når Tinget på tværs af partier fra rød til blå, fra venstre mod højre kan være enige om en aftale, og her er der bred enighed mellem i hvert fald alle de partier, der er til stede i salen her i dag – kan Socialdemokratiet støtte lovforslaget.

Kl. 18:11

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Jan E. Jørgensen fra Venstre. Værsgo.

Kl. 18:11

(Ordfører)

Jan E. Jørgensen (V):

Naturgas, fossil gas, russisk gas, sort gas – kært barn har mange navne, eller vi skulle måske sige, at ukært barn har mange navne, for fælles for gassen, uanset hvad vi kalder den, er det, at den bør høre fortiden til. Det gik Venstre til valg på, og derfor glæder det mig, at vi med lovforslaget nu er ved at implementere netop dette i lovgivningen. I dag behandler vi nemlig både en ændring af tinglysningsafgiftsloven og ejendomsvurderingsloven.

Hvis vi tager et par år ud i fremtiden til 2035, vil der ikke længere være danske husstande, som anvender naturgas til rumvarme. Derudover skal Danmark allerede, altså om små 7 år, være 100 pct. forsynet med grøn gas. Det aftalte vi med et bredt flertal i sidste folketingssamling i »Klimaaftale om grøn strøm og varme 2022«. Dele af aftalen skal nu udmøntes i lovgivningen, og det er derfor, vi i dag stemmer for en ændring af tinglysningsafgiftsloven.

Det er afgørende for en grøn fremtid, at vi udfaser klimabelastende opvarmningskilder. De skal erstattes med grønnere og mere bæredygtige opvarmningskilder. Det er den ene side af sagen. Den anden side er, at vi i Europa står over for en sikkerhedspolitisk krise kombineret med en energikrise – en krise, som berører os alle, men også en krise, som har bragt os endnu tættere på vores europæiske naboer. Vi har skabt en fælles forståelse for, at man ikke kan tage sin sikkerhed for givet, og derfor skal vi som land tage ansvar og deltage i fællesskabet, og det gør vi bl.a. ved at sikre en fuldkommen uafhængighed af russisk gas, og det er faktisk akkurat det, som lovforslaget i dag kan være med til at sikre: en fremtid, som både er grønnere og uafhængig af russisk gas.

Det lyder jo som sød musik i vores ører, men vi er nødt til at iværksætte nogle ordninger, som sikrer, at det her sker, fordi det skal være økonomisk rentabelt for danskerne at udskifte deres olie- eller gasfyr. En grøn omstilling og uafhængighed af russisk gas koster nemlig penge – mange penge – og vi har i de seneste år været vidne til en tid, hvor inflationen har buldret derudad. Af gode grunde holder man som helt almindelig dansker jo altså sine penge tæt til kroppen.

Så vi politikere har et ansvar – et grønt ansvar for Danmark og for kloden, men også et økonomisk ansvar over for befolkningen. De har nemlig stadig ret til at leve det gode liv, selv om vi med den grønne omstilling har travlt, og den grønne omstilling og det gode liv behøver nemlig ikke at være hinandens modsætninger. Det er dette lovforslag et klart eksempel på.

Den ordning, som vi i dag behandler, vil sikre en økonomisk hjælp til udskiftning af olie- og gasfyr i de danske husholdninger. Bl.a. bliver det muligt for boliger i landdistrikterne at skifte til grønnere opvarmningskilder, også selv om det ikke kan tilkobles fjernvarmenettet. Det gør vi ved at gøre det muligt for den enkelte boligejer at tage et lån med statsgaranti netop til denne udskiftning. Det er ansvarligt, og præcis den ansvarlighed er et meget vigtigt begreb, for det handler om grøn ansvarlighed, sikkerhedspolitisk ansvarlighed og økonomisk ansvarlighed.

Et af tiltagene i lovforslaget er fritagelse for tinglysningsafgift ved tinglysning af pant til sikkerhed for lån til udskiftning af olie- og gasfyr til andre opvarmningskilder. Det lyder umiddelbart vanskeligt og mere bøvlet, end det er. For sagt på en anden måde: Vi skal forsøge at skabe et incitament til at udskifte klimabelastende rumopvarmning med grønnere og mere bæredygtige alternativer, og det gør vi ved, at man som boligejer kan tinglyse pant i sin ejendom som sikkerhed for lånet.

Ingen boliger i 2035 skal være opvarmet af gasfyr. Det er en ambitiøs målsætning, men med ordningen er det langtfra usandsynligt. Vi er et foregangsland, og det sender vi i den grad et signal om her. Fritagelsen for tinglysningsafgiften placerer også et ansvar hos de danske boligejere, for ligesom vi som politikere skal tage ansvar, ja, så skal den enkelte dansker også tage ansvar. Det pantsikrede beløb, som skal være tinglyst i en ejendom, skal inden for 12 måneder anvendes til udskiftning af opvarmningskilden. Det er et fælles ansvar, som vi skal løfte i flok.

Det er så ikke det eneste, vi behandler i dag. Lovforslaget handler også om at fremrykke tidspunktet for kategoriseringen af ejendomme – altså hvorvidt en ejendom skal kategoriseres som en ejerbolig, landbrugsejendom, skovejendom eller erhvervsejendom – og det er en del, der ikke fylder så meget i lovforslaget, men det gør det ikke mindre vigtigt. Essensen i fremrykningen af kategoriseringerne er, at ejendommene hurtigere vurderes efter det nye vurderingssystem, for vi skal sikre, at de berørte ejendomsejere hurtigere får vished om, hvad deres potentielt nye ejendomskategorisering er. Det er en kategorisering, som vil få skattemæssig betydning, og selv om den del af lovforslaget måske blegner i forhold til første del, er det altså vigtigt og har stor betydning for de berørte parter.

Venstre en del af aftalekredsen, og derfor ser jeg på vegne af Venstre frem til den kommende udvalgsbehandling og kan meddele, at vi naturligvis støtter lovforslaget.

Kl. 18:17

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så vi går videre til den næste ordfører i rækken, som er hr. Mohammad Rona fra Moderaterne. Værsgo.

Kl. 18:17

(Ordfører)

Mohammad Rona (M):

Ruslands invasion af Ukraine har understreget, at klimapolitik og sikkerhedspolitik hænger uløseligt sammen. Den grønne omstilling er derfor afgørende for klimaet og for uafhængigheden af russisk energi. Danmark skal udfase anvendelse af naturgas hurtigt. Det er en politisk ambition, at der ikke skal anvendes gas til rumvarme i danske husstande fra 2035, og at Danmark senest i 2030 vil være 100 pct. forsynet med grøn gas. For at hjælpe de danske husholdninger foreslås der indført en godtgørelse for tinglysningsafgift for pant til sikkerhed for lån til udskiftning af olie- eller gasfyr til en anden opvarmningskilde. Med lovforslaget udmøntes den del af »Klimaaftale om grøn strøm og varme 2022«, der omhandler at afgiftsfritage tinglysningen af pant for lån til udskiftning af olie- og gasfyr til andre opvarmningskilder i perioden 2023-2028. Afgiftsfritagelsen gives i forbindelse med selve tinglysningen, hvilket sikrer, at borgere ikke skal have penge op af lommen til at dække tinglysningsafgiften eller skal finansiere afgiften igennem deres lån. Moderaterne bakker op.

Kl. 18:18

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Sigurd Agersnap fra Socialistisk Folkeparti. Værsgo.

Kl. 18:18

(Ordfører)

Sigurd Agersnap (SF):

Tak for ordet, formand. Som det er nævnt af de tre tidligere talere, indeholder lovforslaget to elementer: tinglysningsafgiften og ejendomsvurderingsloven og kategoriseringen af boliger dér. Jeg vil starte med tinglysningsafgiften. Da jeg lige umiddelbart kiggede på den, tænkte jeg, at lovgivning omkring tinglysningsafgiften ikke er videre ophidsende. Men så søgte jeg på nettet og fandt ud af, at Finans Danmark kalder den »Fyr dit fyr«-kampagnen, og det synes jeg er et relevant bidrag, der bedre forklarer, hvad det reelt er, vi gør her: Det er at skifte olie- og gasfyr ud og gør det i hvert fald lettere for danskerne at skifte over til varmepumper, fjernvarme, solvarme eller andet og sætte pant i deres bolig og tinglyse det. Det er godt, og det er en del af »Klimaaftale om grøn strøm og varme 2022«, som vi i SF er med i og er glade for. Det viser, at skattepolitik også kan være grøn politik, fordi det er vigtigt at skabe incitamenter til, at den grønne omstilling kommer til at ske derude. Det er godt for klimaet, og det skaber en uafhængighed af russisk gas.

Vi må nok også være ærlige og sige, at den her fritagelse for tinglysningsafgiften er et lille, men rigtigt incitament, og ministeriet vurderer selv, at det er 500 husstande, der på grund af afgiftsfritagelsen vil skifte over og skifte til en grøn energikilde. Det er jo ikke et stort bidrag til den grønne omstilling, men den samlede aftale og den samlede pakke, hvor man også går ind og samarbejder med finanssektoren, er et betydeligt bidrag til den grønne omstilling, og derfor er det afgørende, at vi også får de andre elementer i partnerskabet ud i virkeligheden, og det kræver, at vi også følger op over for de parter i branchen, som har lovet at ville bidrage med det.

Den anden del af lovforslaget omhandler som tidligere nævnt ejendomsvurderingsloven, og selv om SF ikke er en del af aftalekredsen bag det forhåbentlig kommende ejendomsvurderingssystem, er vi selvfølgelig optaget af, at det kommer til at fungere. Det er af kritisk nødvendighed for Danmark, at vi får et fungerende boligskattesystem, og det har været udsat gentagne gange. Man er noget presset på tid, og derfor er der nogle steder i lovforslaget, hvor bl.a. klagetiden er forkortet. Det er vi selvfølgelig ikke i udgangspunktet tilhængere af, men vi forstår nødvendigheden i forhold til at få et samlet system, der kan fungere. Vi er derfor indstillet på at støtte det samlede lovforslag.

Kl. 18:21

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste i ordførerrækken, som er hr. Hans Kristian Skibby, Danmarksdemokraterne. Værsgo.

Kl. 18:21

(Ordfører)

Hans Kristian Skibby (DD):

Tak. Det er nok ikke med det her lovforslag fra skatteministeren, at der kommer den helt store debat her i Folketinget. Nu ved jeg godt, at Socialdemokraternes ordfører nævnte, at alle de partier, der er til stede her i salen, var dele af aftalen. Det er faktisk ikke rigtigt, for Danmarksdemokraterne er ikke med i aftalen, og det er der så nogle naturlige årsager til, bl.a. at vi ikke var et parti, dengang man indgik aftalen. Så det er sådan set den lille årsag til det.

Men det ændrer jo ikke på, at vi selvfølgelig også her fra Folketingets talerstol vil tilkendegive, at vi sådan set støtter det her lovforslag, for en godtgørelse af de udgifter, der er ved tinglysning af pantet for de her lån til udskiftning af olie- og gasfyr i private boliger osv., er sådan set sund fornuft. Som også ordføreren fra SF før mig var inde på, er det jo ikke lige det her forslag, der er det mest omkostningstunge; det er ikke det, der giver den helt store luft i den private økonomi hos de mange tusind danske boligejere, der har været rigtig hårdt ramt af de her stærkt stigende olie- og gaspriser på opvarmning af deres bolig. Det er en lille del af det, og det er også en del af aftalen om et mere grønt og sikkert Danmark. Der er andre initiativer, som ligger på andre områder. Men vi støtter det sådan set, og vi synes også, at det er sund fornuft med delene omkring ejendomsvurderinger.

Der er dog en ting, jeg vil sige, nemlig at det faktisk i dag også er kommet frem, at hvis man kigger på Dansk Fjernvarme og den interesse, der har været, for at søge om at få del i fjernvarmepuljen, som der jo åbnedes for her i slutningen af januar med omkring 200 mio. kr. og så måske yderligere 100 mio. kr. fra vindenergihjælpepakken i, så er det jo stadig væk sådan, at de projektforslag, der er kommet fra fjernvarmeselskaberne, så rigeligt allerede nu overstiger den samlede sum af penge i puljen.

Der vil vi fra Danmarksdemokraternes side selvfølgelig gerne sige, at hvis man kan anskueliggøre, hvordan man skaber en hurtigere proces til at få folk væk fra den fossile naturgas og over på noget fjernvarme i stedet for, så kunne det måske være et godt sted at øge indsatsen. Og det er jo også det, som der i dag bliver efterspurgt fra Dansk Fjernvarmes side, for når man nu går ind og kigger på finanslov og alt mulig andet, er det jo ikke helt umuligt, at man kan gøre konverteringen mere driftssikker, så endnu flere forbrugere kan blive flyttet væk fra fossil gas og over til noget mere konstruktivt i forhold til opvarmning af deres boliger. Men det er noget, man må kigge på – det anerkender jeg er en bevillingssag.

Men vi er positive over for forslaget og støtter det.

Kl. 18:24

Fjerde næstformand (Karina Adsbøl):

Til ordføreren. Ordføreren skal lige blive stående, for der er en enkelt kort bemærkning. Hr. Anders Kronborg, Socialdemokratiet. Værsgo.

Kl. 18:24

Anders Kronborg (S):

Vi skal ikke trække debatten længere, men jeg synes bare, jeg lige ville kvittere for ordførerens bemærkninger. Det er fuldstændig rigtigt, at Danmarksdemokraterne ikke var en del af aftalen, fordi den er fra 2002. Så når I ikke var det, vil jeg bare gerne have en tilkendegivelse af, om I så bakker op om det samlede, så vi i forbrødring kan glæde os over det her lovforslag. Jeg behøver ikke ordet for anden korte bemærkning.

Kl. 18:24

Fjerde næstformand (Karina Adsbøl):

Ordføreren.

Kl. 18:24

Hans Kristian Skibby (DD):

Altså, så kan jeg endnu en gang berolige ordføreren med at sige, at det heller ikke var 2002, som ordføreren var inde på. Jeg har godt nok været herinde siden 2005, så jeg vil nok nærmest kunne huske det, hvis det var rigtigt, men så gammel er aftalen trods alt heller ikke. Men den er sådan set bare lidt ældre end Danmarksdemokraterne, og vi er jo heller ikke specielt gamle i gårde, men det er vi selvfølgelig, nogle af os, måske der, hvor vi kommer fra. Men ellers er jeg enig med ordføreren.

Kl. 18:25

Fjerde næstformand (Karina Adsbøl):

Tak for det. Jeg ser ikke, der er flere korte bemærkninger. Tak til ordføreren. Så går vi videre til den næste ordfører i rækken, som er hr. Steffen W. Frølund fra Liberal Alliance. Værsgo.

Kl. 18:25

(Ordfører)

Steffen W. Frølund (LA):

Tak for det. Afgiftslettelser som incitamentsværktøj til den grønne omstilling er noget, vi godt kan lide hos Liberal Alliance. Så lad os da endelig aftale noget mere af den slags derude, hvis I kunne være med på det. Jeg er sikker på, vi kunne finde masser af flere områder, hvor det gælder. LA er med i aftalen, og det honorerer vi selvfølgelig og stemmer derfor for.

Kl. 18:25

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Rasmus Jarlov for Det Konservative Folkeparti. Værsgo.

Kl. 18:25

(Ordfører)

Rasmus Jarlov (KF):

Tak. Vi synes også, det er fint og vil stemme for som følge af den aftale, som vi også er med i. Jeg kunne så måske ikke helt svinge mig op i det toneleje, som nogle af regeringspartierne var oppe i, hvor det hed, at Danmark er et foregangsland, fordi vi har givet rabat på tinglysningsafgiften. Det er måske lige at gå højt nok op. Men vi synes, det er et fint lille skridt på vejen.

Jeg er ikke sikker på, jeg helt forstår den der model med refusion af penge osv., men jeg er sikker på, at det har regeringen tænkt grundigt over, og forhåbentlig kommer det til at virke godt.

Kl. 18:26

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til næste ordfører i rækken, som er fru Trine Pertou Mach fra Enhedslisten. Værsgo.

Kl. 18:26

(Ordfører)

Trine Pertou Mach (EL):

Tak for det. Hr. Rasmus Jarlov var jo så kortfattet den her gang, at jeg dårligt nåede op til talerstolen, inden det blev min tur.

Ikke med fare for, men med vished for, at jeg kommer til at gentage noget, som andre ordførere har sagt før mig, vil jeg sige, at det her lovforslag, L 53, jo både omfatter en afgiftslettelse fritagelse vedrørende tinglysning og det her med fremrykning af tidspunktet for en kategorisering af ejendomme. Jeg vil fokusere på den første del.

For det første er det jo vigtigt, at vi gør os uafhængige af russisk gas. Det står lysende klart, at Europa i al for høj grad har gjort sig afhængig af gas fra Putins Rusland, og Danmark skal, som man også har en fælles europæisk målsætning om, gøres uafhængig af den russiske gas så hurtigt som muligt. Det har faktisk også været Enhedslistens position i flere år.

Så er der jo for det andet den altdominerende klimakrise, som i parentes bemærket måske også burde være altdominerende her på tinge, og som kræver en grøn omstilling af vores samfund – en altomfattende grøn omstilling af vores samfund – og det er nødvendigt, at vi går væk fra gassen som en del af det. Et af de steder, hvor danskerne bruger gas, er jo i boligopvarmningen i områder, hvor der endnu ikke er udlagt fjernvarme, eller i områder, hvor det ikke giver mening at udrulle fjernvarme, f.eks. dér, hvor der er mindre tæt bebygget. Tallene i lovforslaget taler jo for sig selv. Der er mange tusind danske hjem, hvor det her er relevant, og det er en af grundene til, at det her forslag jo er et vigtigt skridt på vejen, om end ikke en revolution som sådan. Men det er jo med til at udmønte en del af den aftale, som også Enhedslisten er med i, og gør det billigere at gå væk fra gas, sådan at boligejere kan få udskiftet deres gasfyr med f.eks. en varmepumpe.

Bundlinjen er, at vi politisk vælger at give en form for økonomisk hjælp til at få udskiftet olie- og gasfyr, sådan at de danske husholdninger kan få det gjort, og forhåbentlig gør det muligt også på sigt, at mennesker faktisk kan varme deres boliger op, hvis de f.eks. får installeret en varmepumpe. Nej, det her forslag revolutionerer ikke, men det er et vigtigt forslag. Derfor kan vi også fra Enhedslistens side bakke op om forslaget, og vi ser meget frem til udvalgsbehandlingen.

Kl. 18:29

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Jeg skal lige sikre mig, at der ikke er andre ordførere til stede i salen, som ønsker ordet. Så går vi videre til skatteministeren. Værsgo.

Kl. 18:29

Skatteministeren (Jeppe Bruus):

Tak for det. Tak for opbakningen fra samtlige ordførere til det lovforslag, som vi førstebehandler i dag, og som man har været inde på er en udmøntning af den politiske klimaaftale om grøn strøm og varme fra 2022.

Hovedformålet med lovforslaget er, som det også er blevet gengivet heroppefra, at give danskere med olie- og gasfyr hjælp til at udskifte deres fyr, hvilket selvfølgelig også er en vigtig dagsorden for den nye regering. Danmark og Europa står som bekendt i en meget alvorlig sikkerhedspolitisk krise, som kan mærkes af alle danskere. Derfor har regeringen også en klar ambition om at sikre tryghed og sikkerhed for danskerne og ikke mindst for danskernes økonomi. Samtidig arbejder vi målrettet for at frigøre os af russisk gas. Aftalepartierne er enige om at give økonomisk hjælp til udskiftning af olie- og gasfyr i de danske husholdninger. Det er bl.a. afgørende at sikre uafhængighed af russisk gas. Derudover indeholder lovforslaget som bekendt et andet og mindre forslag om at fremrykke tidspunktet for kategorisering af visse ejendomme efter det nye ejendomsvurderingssystem.

Den del af lovforslaget, der fylder mest, er særordningen om godtgørelse af tinglysningsafgiften for pant til lån til udskiftning af olie- og gasfyr. Med lovforslaget sikrer vi billigere finansiering til lån til udskiftning af olie- og gasfyr, så man kan slippe for at betale tinglysningsafgift af lånet helt frem til 2028. Det synes jeg er en rigtig fin ordning, som jeg også håber boligejerne vil benytte sig af.

Der er to modeller. I praksis godtgøres afgiften til den, der yder lånet, og den, der yder lånet, vil fortrinsvis være en bank eller et realkreditinstitut, da de fleste boligejere formentlig vil søge finansiering et af de to steder. For banker og realkreditinstitutter vil godtgørelsen ske over deres afgiftsregnskab på en sådan måde, at de aldrig skal have penge op af lommen. Det betyder, at borgerne heller ikke skal have penge op af lommen. Der vil dog være mulighed for, at andre, der yder lån med pant, kan få godtgjort tinglysningsafgiften. Her skal anmodningen om godtgørelse ske manuelt ved en elektronisk blanket, der bliver sendt ind til Skatteforvaltningen. Denne model forventes at blive anvendt i et mindre omfang. Det er håbet, at ordningen vil bidrage til, at udskiftning af olie- og gasfyr i danske husstande kan gå hurtigere end ellers. Hver en udskiftning, der foretages, gør en forskel for uafhængigheden af Rusland og for den grønne omstilling. Det er selvfølgelig et vigtigt og afgørende skridt.

Vi foreslår også at fremrykke tidspunktet for kategorisering af visse ejendomme efter det nye ejendomsvurderingssystem. Det skal ses i sammenhæng med, at en ejendoms kategorisering som f.eks. ejerbolig eller landbrugsejendom har stor betydning for beskatningen af ejendommen. Forslaget skal derfor sikre, at der er afklaring af ejendommenes kategorisering, før vi overgår til det nye ejendomsbeskatningssystem i 2024 .

Afslutningsvis vil jeg bare sige tak for den meget positive behandling her i første omgang, og så ser jeg selvfølgelig frem til at svare på spørgsmål både nu og i udvalgsbehandlingen. Tak.

Kl. 18:32

Fjerde næstformand (Karina Adsbøl):

Tak til skatteministeren. Der er ikke nogen korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 18:32

Meddelelser fra formanden

Fjerde næstformand (Karina Adsbøl):

Der er ikke mere at foretage i dette møde.

Folketingets næste møde afholdes i morgen, onsdag den 15. marts 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 18:32).


14. møde

Onsdag den 8. november 2023 kl. 13.00

Dagsorden

1) Forespørgsel nr. F 10:

Forespørgsel til statsministeren:

Af Peter Kofod (DF) m.fl.

(Anmeldelse 07.11.2023. Fremme 07.11.2023).

2) Besvarelse af oversendte spørgsmål til ministrene (spørgetid).

1) Til udenrigsministeren af:

Trine Pertou Mach (EL)

Mener ministeren, at det er tilfredsstillende, at F-35-kampfly med danskproducerede dele – som påvist af dagbladet Information – for tiden anvendes af det israelske luftvåben til angreb mod Gaza, der resulterer i drab på civile palæstinensere, eller giver dette forhold anledning til overvejelser om at ændre de danske regler om kontrol med eksport af militært udstyr, og hvad agter regeringen at foretage sig her og nu over for Israel i anledning af brugen af kampfly med danskproducerede dele til angreb i Gaza?

(Spm. nr. S 165, skr. begr.).

2) Til udenrigsministeren af:

Trine Pertou Mach (EL)

Hvilken holdning ligger der bag, at Danmark – i modsætning til nære samarbejdspartnere som Norge, Belgien, Luxembourg, Frankrig, Spanien og Portugal – ikke kunne støtte det resolutionsforslag vedrørende Gaza, der var til afstemning i FN’s generalforsamling fredag den 27. oktober 2023 med en opfordring til »en omgående, holdbar og vedvarende humanitær våbenhvile, der kan føre til et ophør af kamphandlinger« (»immediate, durable and sustained humanitarian truce leading to a cessation of hostilities«)?

(Spm. nr. S 170).

3) Til finansministeren af:

Lisbeth Bech-Nielsen (SF)

Har Socialdemokratiet og SVM-regeringen overvurderet konsekvenserne af inflationen, når man i den offentlige debat har brugt det som argument for ikke at kunne afsætte yderligere penge til velfærd, når man samtidig ser det svar, Finansministeriet har givet, hvor en lempelse på både 1 mia. kr. og 3 mia. kr. i forhold til effekten på inflationen giver et udslag på 0,00 procentpoint?

(Spm. nr. S 146, skr. begr.).

4) Til finansministeren af:

Jens Meilvang (LA)

Mener ministeren, at det er udtryk for omhyggelighed i brugen af skattekroner, at staten har brugt 1,5 mio. kr. om dagen i 15 år på at eje SAS-aktier?

(Spm. nr. S 172, skr. begr.).

5) Til indenrigs- og sundhedsministeren af:

Jens Henrik Thulesen Dahl (DD)

Vil ministeren tage initiativ til, at der igangsættes en grundig faglig vurdering af pneumokokvaccination for voksne borgere i risiko, så det sikres, at beslutning om vaccination træffes på et solidt fagligt grundlag?

(Spm. nr. S 158, skr. begr.).

6) Til indenrigs- og sundhedsministeren af:

Victoria Velasquez (EL)

Mener ministeren, at der er sammenhæng i SVM-regeringens politik, når der på den ene side meldes ud, at der afsættes midler til at give psykiatrien et løft, bl.a. gennem bedre hjælp til børn og unge, mens selvsamme regering nu gør det markant sværere for unge med psykiske lidelser at fokusere på deres behandling ved at tage ca. 4.000 kr. om måneden fra ca. 4.000 unge under 30 år med psykiske lidelser, hvilket ifølge eksperter kan føre til yderligere marginalisering?

(Spm. nr. S 169).

7) Til justitsministeren af:

Mette Thiesen (DF)

Er det ministerens opfattelse, at borgere, der har fået beslaglagt deres bil og efterfølgende er blevet pålagt af myndighederne at få deres bil lovliggjort på et autoriseret værksted, på trods af at dette strider mod loven, der siger, at der er frit værkstedsvalg, bør blive økonomisk kompenseret?
 


(Spm. nr. S 160, skr. begr.).

8) Til justitsministeren af:

Nick Zimmermann (DF)

Hvad mener ministeren om, at flere biler kørte i kortege fra City Vest i Gellerupparken til Aarhus Midtby dyttende og med palæstinensiske flag ud af vinduet efter terrorangrebet mod Israel den 7. oktober, og at optrinet blev gentaget den 10. oktober efter Hamas’ raketangreb på den israelske by Ashkelon, og hvad vil ministeren gøre, for at sådanne terrorsympatisører udvises af Danmark?

(Spm. nr. S 162).

9) Til justitsministeren af:

Nick Zimmermann (DF)

Hvad vil ministeren gøre, for at personer bosiddende i Danmark, der har ytret opbakning til terrorangrebene mod Israel den 7. oktober 2023, hvor mere end 1.400 mennesker blev massakreret og i hvert fald 230 personer bortført fra Israel til Gaza, bliver stillet til regnskab for deres handlinger, og hvad vil ministeren gøre for at undgå, at en lignende massakre finder sted i Danmark, når det nu er tydeligt for enhver, at der er opbakning til terrorangrebet fra i hvert fald visse kredse af herboende muslimer?

(Spm. nr. S 163).

10) Til justitsministeren af:

Peter Kofod (DF)

Er det ministerens opfattelse, at tilliden til dansk politi bliver større, når ministeren udtrykker bekymring over politiet på baggrund af få sager, som ikke har fået noget retsligt efterspil?

(Spm. nr. S 173, skr. begr.).

11) Til justitsministeren af:

Peter Kofod (DF)

Hvad er ministerens hensigt med at så tvivl om politiets generelle dispositioner?

(Spm. nr. S 174, skr. begr.).

12) Til miljøministeren af:

Mette Thiesen (DF)

Mener ministeren, at kystsikring rundt om Danmark bør være et nationalt anliggende frem for et kommunalt?

(Spm. nr. S 129).

13) Til miljøministeren af:

Hans Kristian Skibby (DD)

Mener ministeren, at man opretholder borgernes sikkerhed uanset bopæl og sikrer kystsikring til hele Danmark ved at afsætte 1,1 mia. kr. til sikring af Vestkysten og kun 150 mio. kr. til de resterende 67 kystkommuner?

(Spm. nr. S 138).

14) Til miljøministeren af:

Søren Egge Rasmussen (EL)

Mener ministeren, som har udtalt, at der ikke er noget tiltag, han ikke vil gøre for at redde miljøet i de danske kystvande, at det er forsvarligt at starte en forhandling med EU med det formål at kunne forlænge kvægundtagelsen, der giver kvæglandbrug mulighed for at anvende mere kvælstof på markerne, i en situation, hvor Danmark står i alvorlige problemer med at leve op til EU’s vandrammedirektiv om at sikre god miljøtilstand i alle danske farvande i 2027, hvilket senest understreges af second opinion-rapporten fra et uafhængigt internationalt ekspertpanel, der herudover udtrykker bekymring, fordi Danmark har tabt et helt årti ved ikke at nedbringe kvælstofudledningerne i 2010-erne, og peger på, at fokus nu skal være på implementering af indsatser, der nedbringer udledningerne i tråd med anbefalingerne fra Aarhus Universitet og DHI, dvs. til maksimalt 38.000 tons kvælstof om året?

(Spm. nr. S 150).

15) Til miljøministeren af:

Marlene Harpsøe (DD)

Vil ministeren på baggrund af artiklen »Gedser Odde skrumper: - Det er en hastesag« fra TV2 ØST den 20. marts 2018 oplyse, hvad ministeren konkret har gjort eller vil gøre for at kystsikre Gedser Odde?

(Spm. nr. S 156).

16) Til miljøministeren af:

Søren Egge Rasmussen (EL)

Vil ministeren nu, hvor der som følge af ekspertvurderingerne i fase 2 af »Second Opinion« ikke længere kan herske tvivl om, at der skal ske en hurtig reduktion af kvælstofudledningerne, invitere til akutforhandlinger om at reducere kvælstofforureningen, så indsatserne kan nå at blive vedtaget, inden næste dyrkningssæson starter i landbruget, og om, hvordan vi sikrer konkrete reduktioner af landbrugets kvælstofudledninger til vandmiljøet, så der hurtigst muligt kan træffes beslutning om yderligere kvælstofreduktioner?

(Spm. nr. S 175, skr. begr.).

17) Til beskæftigelsesministeren af:

Victoria Velasquez (EL)

Mener ministeren, at de ca. 4.000 unge med psykiske lidelser, der i dag modtager ungesatsen, kan forventes at komme hurtigere i job eller uddannelse som resultat af den nye kontanthjælpsaftale, og hvordan vil ministeren sikre, at de ca. 4.000 unge med psykiske lidelser, der i dag modtager ungesatsen, har en tilstrækkeligt stabil økonomi til at kunne fokusere på deres behandling?

(Spm. nr. S 168).

18) Til uddannelses- og forskningsministeren af:

Katrine Robsøe (RV)

Hvorfor mener regeringen, at studerende på de kommende 75 ECTS-kandidatuddannelser ikke skal have juleferie, sommerferie eller andre ferier som alle andre, men bruge op mod 43 timer om ugen på studierne alle uger i de 12 måneder, som uddannelsen skal vare?



(Spm. nr. S 137, skr. begr.).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Beskæftigelsesministeren (Ane Halsboe-Jørgensen):

Lovforslag nr. L 68 (Forslag til lov om ændring af lov om gennemførelse af dele af arbejdstidsdirektivet og lov om Arbejdsretten og faglige voldgiftsretter. (Indførelse af registreringskrav og mulighed for at fravige reglerne om maksimal ugentlig arbejdstid)).

Børne- og undervisningsministeren (Mattias Tesfaye):

Lovforslag nr. L 71 (Forslag til lov om ændring af lov om kommunal indsats for unge under 25 år og forskellige andre love. (Afskaffelse af uddannelsesparathedsvurdering, udvidelse af den sammenhængende plan for vejledning og afskaffelse af krav om studievalgsportfolio)) og 

Lovforslag nr. L 72 (Forslag til lov om ændring af lov om arbejdsmarkedsuddannelser m.v., lov om forberedende voksenundervisning og ordblindeundervisning for voksne og forskellige andre love. (Udmøntning af VEU-trepartsaftale 2023 om voksen-, efter- og videreuddannelse)).

Kirkeministeren (Louise Schack Elholm):

Lovforslag nr. L 73 (Forslag til lov om ændring af lov om trossamfund uden for folkekirken. (Udskydelse af revisionsbestemmelse)).

Mikkel Bjørn (DF) m.fl.:

Beslutningsforslag nr. B 41 (Forslag til folketingsbeslutning om at iværksætte initiativer, som skal afhjælpe, at drenge sakker bagud i folkeskolen).

Lisbeth Bech-Nielsen (SF) m.fl.:

Beslutningsforslag nr. B 42 (Forslag til folketingsbeslutning om retningslinjer og risikovurderinger for brug af kunstig intelligens).

Marlene Harpsøe (DD), Charlotte Broman Mølbæk (SF), Katrine Daugaard (LA), Andreas Karlsen (KF), Rosa Lund (EL), Lotte Rod (RV), Mette Thiesen (DF) og Nikoline Erbs Hillers-Bendtsen (ALT):

Forespørgsel nr. F 7 (Vil social- og boligministeren, indenrigs- og sundhedsministeren og finansministeren redegøre for, hvordan regeringen agter at sikre sammenhæng mellem socialområdet og sundhedsområdet i de kommende forhandlinger om specialeplanlægningen af den højt specialiserede del af socialområdet og ydermere sikre, at uhensigtsmæssige økonomiske incitamenter og pressede kommunale budgetter ikke er en hindring for, at mennesker med handicap får den rette hjælp og støtte?).

Titler på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) Forespørgsel nr. F 10:

Forespørgsel til statsministeren:

Vil statsministeren redegøre for, hvilke konsekvenser for Danmarks relation til andre landes efterretningstjenester de tre droppede retssager mod Claus Hjort Frederiksen, Lars Findsen og en unavngiven PET-medarbejder forventes at få, bl.a. i relation til den kommende kommissionsundersøgelse af FE-sagen, og hvilken periode, hvilke personer, myndigheder og instanser den skal omfatte? (Hasteforespørgsel).

Af Peter Kofod (DF), Alex Ahrendtsen (DF), Mikkel Bjørn (DF), Pia Kjærsgaard (DF), Morten Messerschmidt (DF), Mette Thiesen (DF) og Nick Zimmermann (DF).

(Anmeldelse 07.11.2023. Fremme 07.11.2023).

Kl. 13:01

Formanden (Søren Gade):

Jeg gør opmærksom på, at afstemning om eventuelle forslag til vedtagelse udsættes.

Vi skal nu i gang med en forespørgselsdebat, og det indebærer, at ordførerne er rykket frem på de forreste rækker.

Jeg giver nu ordet til ordføreren for forespørgerne, hr. Peter Kofod, Dansk Folkeparti. Værsgo.

Kl. 13:02

Begrundelse

(Ordfører for forespørgerne)

Peter Kofod (DF):

Tak for det, formand. I sidste uge meddelte anklagemyndigheden, at sagerne mod forhenværende minister Claus Hjort Frederiksen, FE-chef Lars Findsen og en unavngiven PET-medarbejder ikke gennemføres. Det er en sag, hvor chefen for Forsvarets Efterretningstjeneste har siddet varetægtsfængslet for at have røbet statshemmeligheder og landets forhenværende forsvarsminister har været anklaget for landsforræderi for blot den 1. november i år at blive meddelt, at sagerne mod dem frafaldes. Det er kort sagt en fuldblodsskandale. Det er formentlig en af de største, hvis ikke den største skandale i nyere politisk historie.

Sagen har skabt gigantiske ridser i lakken for Danmark i relation til vores samarbejdspartnere, herunder naturligvis USA – endda i et omfang, hvor statsministeren har været indkaldt til møde med CIA's direktør. Regeringens håndtering af sagen har været en regulær katastrofe. Når man varetægtsfængsler sin egen efterretningschef, sender man et signal til omverdenen om, at Danmark er en ren bananrepublik, der ikke er til at stole på og dele oplysninger med. Det er alt sammen for ingen verdens nytte, da sagerne er frafaldet.

Regeringen har haft hænderne fedtet voldsomt ind i den her sag. Når der skal rejses en sag mod landets efterretningschef og en forhenværende forsvarsminister, er det noget, der kun kan ske med indblanding fra det øverste lag i regeringen – såvel statsministeren og justitsministeren som statsministerens og justitsministerens departementschefer. Det efterlader kun to muligheder. Enten er regeringen dybt inkompetent og ikke i stand til at lave sit forarbejde på en sådan måde, at vi ikke havde stået i den situation, at sagerne nu ikke kan gennemføres. Eller også er der den anden mulighed, nemlig at regeringen er korrupt, og at regeringen og statsministeren har ønsket at stække Claus Hjort Frederiksen og fjerne FE-chefen.

Nu har regeringen så i stedet for valgt at slå ring om sig selv, og det er jo det, man kan, når man er en flertalsregering. Vi har brug for en fuldt og helt gennemgribende og i videst omfang åben undersøgelse fra A til Å. Ikke en sten må være uvendt. Ikke en sms må forblive slettet. Tak, formand.

Kl. 13:04

Formanden (Søren Gade):

Tak til ordføreren for forespørgerne, hr. Peter Kofod fra Dansk Folkeparti. Jeg giver nu ordet til statsministeren.

Kl. 13:04

Besvarelse

Statsministeren (Mette Frederiksen):

Tak for ordet. Der har været fremført en række spekulationer om de straffesager, som anklagemyndigheden sluttede i sidste uge. I Danmark er arbejdsdelingen sådan, at straffesager føres af anklagemyndigheden, som ressortmæssigt hører under justitsministeren. Der er med andre ord grundlæggende tale om en sag på justitsministerens område. Derfor vil jeg også gøre det ganske kort, inden justitsministeren får taletid. Men inden da vil jeg gerne benytte lejligheden til at minde om et par fakta.

Sagerne har været behandlet i retssystemet. De er blevet ført af anklagemyndigheden, og både justitsministeren, rigsadvokaten og PET-chefen har klart afvist, at der er indgået usaglige hensyn eller har været usaglig indblanding i myndighedernes behandling af sagerne. Som justitsministeren også har sagt, har regeringen hele tiden været åben for yderligere undersøgelser af forløbet på den anden side af et strafferetligt forløb. Der står som bekendt i regeringsgrundlaget, at det vil der blive taget stilling til, når straffesagen er afsluttet. Jeg vil nu overlade det til justitsministeren at redegøre nærmere for bl.a. udvidelsen af undersøgelsen. Justitsministeren vil også komme ind på det andet spørgsmål, som er rejst i forespørgslen, om forholdet til andre landes efterretningstjenester. Tak for ordet.

Kl. 13:05

Formanden (Søren Gade):

Tak for det. Der er nu mulighed for en kort bemærkning fra ordførerne, og der er foreløbig tre, der har meldt sig ind. Jeg giver ordet til hr. Peter Kofod, Dansk Folkeparti. Værsgo.

Kl. 13:05

Peter Kofod (DF):

Tak for det, og tak til statsministeren. Jeg glæder mig selvfølgelig til at høre justitsministerens videre besvarelse. Men jeg vil bare høre om noget: Vil statsministeren virkelig have befolkningen til at tro, at chefen for Forsvarets Efterretningstjeneste bliver anholdt, bliver varetægtsfængslet, sigtet for at røbe statshemmeligheder, uden at statsministeren kender noget som helst til det? Må jeg i den forbindelse minde statsministeren om, at i henhold til ministeransvarlighedsloven er man forpligtet til ikke at videregive Folketinget urigtige eller vildledende oplysninger.

Kl. 13:06

Formanden (Søren Gade):

Statsministeren.

Kl. 13:06

Statsministeren (Mette Frederiksen):

Det sidste har jeg ikke noget behov for at blive mindet om. Det gælder hver eneste dag i enhver sag. Jeg er jo generelt henholdende, hvad jeg også mener andre burde være, med at udtale mig om forhold, der vedrører efterretningstjenesterne. Og den, synes jeg, indlysende årsag til det er, at efterretningstjenesternes arbejde omhandler landets sikkerhed og derfor i langt de fleste henseender er underlagt et nødvendigt hensyn, som jo også kendetegner Folketingets arbejde på det her område med det folketingsudvalg, der arbejder. I alle sager, der har en vital interesse i forhold til landets sikkerhed, eller som er vigtige i forhold til landets sikkerhed, bliver regeringen selvfølgelig løbende orienteret.

Kl. 13:07

Formanden (Søren Gade):

Fru Betina Kastbjerg, Danmarksdemokraterne. Værsgo.

Kl. 13:07

Betina Kastbjerg (DD):

Tak for det. Jeg vil gerne høre statsministeren, om statsministeren kunne svare på, hvem det er, der har truffet beslutningerne om at hjemsende de ledende medarbejdere, hvem der har truffet beslutning om overvågningen, delingen af intime oplysninger om Lars Findsen og sigtelserne mod Claus Hjort Frederiksen og den unavngivne PET-medarbejder, vistnok Jesper, og hvordan det hele er sket.

Kl. 13:07

Formanden (Søren Gade):

Statsministeren.

Kl. 13:07

Statsministeren (Mette Frederiksen):

Jeg forestiller mig egentlig ikke, at der er nogen tilhørere, der vil tro, at man vil kunne svare på de spørgsmål på 1 minut, sagligt og ordentligt. Som jeg sagde før, er jeg generelt tilbageholdende, og det er skiftende statsministre også, det er skiftende regeringer, det er skiftende ministre, og det plejer sådan set også at være tilfældet for skiftende medlemmer af Folketinget; vi er generelt tilbageholdende med at diskutere forhold, der vedrører efterretningstjenesterne her i Folketingssalen. Det er også derfor – og det burde jeg jo sådan set ikke have behov for at minde om – Folketinget selv har valgt at indrette sit arbejde med et særligt udvalg, hvad angår efterretningstjenesterne.

Justitsministeren har tilkendegivet på vegne af regeringen, at den undersøgelse, der er igangsat, kan udvides, og jeg vil foreslå, at man stiller yderligere spørgsmål til justitsministeren, som er den ressortmæssigt ansvarlige minister.

Kl. 13:08

Formanden (Søren Gade):

Hr. Martin Lidegaard, Radikale Venstre. Værsgo.

Kl. 13:08

Martin Lidegaard (RV):

Tak. Både her i dag og også i går understregede statsministeren, at der efter hendes vurdering ikke er foretaget usaglige hensyn i hele det forløb. Og det er så også usaglige hensyn, der er krumtappen i det kommissorium, som regeringen har anvendt i den hidtidige kommissionsundersøgelse, der er vedtaget af Folketinget. Men hvis regeringen og statsministeren er overbevist om, at der ikke er foretaget usaglige hensyn, hvorfor så overhovedet have en ny kommissionsundersøgelse?

Kl. 13:09

Formanden (Søren Gade):

Statsministeren.

Kl. 13:09

Statsministeren (Mette Frederiksen):

Som justitsministeren har redegjort for, har der jo været en del debat om og også interesse, ikke mindst fra mediernes side, for den her sag, og derfor kan det jo være fint at udvide undersøgelsen. Selvfølgelig har der ikke været foretaget usaglige hensyn, og i øvrigt har der selvfølgelig heller ikke været politisk indblanding.

Kl. 13:09

Formanden (Søren Gade):

Fru Mai Mercado, Det Konservative Folkeparti.

Kl. 13:09

Mai Mercado (KF):

Både Socialdemokratiet og Venstre har ligesom givet indtryk af, at alle vidner kan indkaldes, også statsministeren, men er det ikke korrekt, at med det meget smalle kommissorium, hvor man altså skal undersøge særlige hensyn hos myndighederne, vil det betyde, at statsministeren ikke vil blive indkaldt? Og er det ikke også korrekt, at der i § 6 står, at det kun er, hvis det er strengt nødvendigt, at man skal møde op og vidne, altså at man bare kan påberåbe sig, at det ikke er strengt nødvendigt? Så egentlig behøver statsministeren slet ikke at møde op og forklare sig.

Kl. 13:10

Formanden (Søren Gade):

Statsministeren.

Kl. 13:10

Statsministeren (Mette Frederiksen):

Justitsministeren har tilkendegivet over for Folketinget, at der vil blive inviteret til en drøftelse af en potentiel udvidelse af undersøgelsen, og jeg vil foreslå, at man stiller spørgsmålene der.

Kl. 13:10

Formanden (Søren Gade):

Fru Karina Lorentzen Dehnhardt, Socialistisk Folkeparti. Værsgo.

Kl. 13:10

Karina Lorentzen Dehnhardt (SF):

Jeg vil bare høre, om statsministeren har noget principielt imod, at kommissoriet bliver sådan, at man også kigger på fejl og forsømmelser hos både embedsmænd og på det politiske niveau og også inddrager Samsam-sagen?

Kl. 13:10

Formanden (Søren Gade):

Statsministeren.

Kl. 13:10

Statsministeren (Mette Frederiksen):

Samsam-sagen har justitsministeren allerede udtalt sig om. Helt principielt må jeg sige, at jeg synes ikke det er rigtigt at forhandle forhold, der vedrører landets efterretningstjenester, i Folketingssalen, og det gælder i det hele taget. Jeg forstår det ikke, må jeg være ærlig at sige, men jeg ved godt, at der historisk har været nogle partier, som ikke har taget samme hensyn, hvad angår landes efterretningstjenester, som andre partier har. Jeg vedstår mig gerne, at Socialdemokratiets hensyn altid er statens sikkerhed, og at det går over alt andet, også i forhold til konkrete sager; men jeg synes ikke, at det er det rigtige sted at have den diskussion her. Det er jo også derfor, at landets justitsminister har sagt til Folketingets partier, at der bliver en drøftelse i Justitsministeriet, og jeg synes, at det er dér, man skal stille spørgsmålene.

Kl. 13:11

Formanden (Søren Gade):

Fru Rosa Lund, Enhedslisten. Værsgo.

Kl. 13:11

Rosa Lund (EL):

Jamen det er egentlig lidt i forlængelse af, hvad der er sagt, men jeg vil gerne høre, om statsministeren så i forbindelse med sagen om Ahmed Samsam kan afvise, at den er opstået, fordi der på det tidspunkt har været medarbejdere i Justitsministeriet, som har ændret i notatet i sagen om Ahmed Samsam. Kan statsministeren afvise, at det er det, der er sket?

Kl. 13:12

Formanden (Søren Gade):

Statsministeren.

Kl. 13:12

Statsministeren (Mette Frederiksen):

Jeg står selvfølgelig ikke på Folketingets talerstol og går ind i konkrete sager – det burde faktisk sige sig selv.

Kl. 13:12

Formanden (Søren Gade):

Fru Pernille Vermund, Nye Borgerlige. Værsgo.

Kl. 13:12

Pernille Vermund (NB):

Tak for det. Har statsministeren personligt godkendt, at Claus Hjort Frederiksen skulle sigtes?

Kl. 13:12

Formanden (Søren Gade):

Statsministeren.

Kl. 13:12

Statsministeren (Mette Frederiksen):

Som jeg sagde det før, kan jeg klart afvise, at der er taget usaglige hensyn og har været politisk indblanding – det siger også sig selv.

Kl. 13:12

Formanden (Søren Gade):

Hr. Steffen Larsen, Liberal Alliance.

Kl. 13:12

Steffen Larsen (LA):

Denne sag starter jo med bl.a. hjemsendelsessagerne, og derfra lader det til at være sådan en kaskade af ulykker, der løber rundt og vælter nye tårne, hver gang regeringen ligesom involverer sig i det, eller embedsapparatet eller PET og FE gør. Ifølge en lang række eksperter er det jo helt utænkeligt, at statsministeren eller i hvert fald Statsministeriet ikke har truffet beslutninger selv omkring den her sag eller på anden vis har været stærkt involveret. Så kan statsministeren klart og utvetydigt afvise, at statsministeren på nogen måde har været involveret i de afgørende beslutninger i hele FE-sagen?

Kl. 13:13

Formanden (Søren Gade):

Statsministeren.

Kl. 13:13

Statsministeren (Mette Frederiksen):

Som jeg sagde det før, kan jeg klart afvise, både at der har været taget usaglige hensyn og selvfølgelig også politisk indblanding – det burde sige sig selv. Og jeg vil gerne tilføje, at jeg vil advare imod den her, synes jeg, lidt lemfældige italesættelse af også efterretningstjenesterne. Efterretningstjenesterne i Danmark er en fuldstændig afgørende institution og en fuldstændig afgørende faktor for vores sikkerhed; det gælder PET, men også FE. Og jeg vil henstille til, at man italesætter vores efterretningstjenester med den respekt, som jeg synes er nødvendig.

Kl. 13:13

Formanden (Søren Gade):

Der er ikke flere korte bemærkninger til statsministeren. Vi siger foreløbig tak, og jeg giver nu ordet til justitsministeren.

Kl. 13:13

Justitsministeren (Peter Hummelgaard):

Tak for ordet, formand. Som jeg en del gange i løbet af den forgangne uge har sagt, er der jo ikke nogen tvivl om, at der i den offentlige debat om de straffesager, som jo også er temaet for den her forespørgselsdebat, florerer nogle mildt sagt spændende konspirationsteorier. Og som statsministeren før vil jeg også bare lade det være sagt fra starten af, at jeg klart kan afvise, at sagerne mod Lars Findsen og Claus Hjort Frederiksen på nogen måde har været drevet af enten politiske eller personlige motiver.

Det rigtige spørgsmål i den her sag er ikke, om der har været tale om politiske eller andre usaglige motiver. Den handler derimod om lighed for loven. Det handler om, hvorvidt myndighederne skal efterforske og retsforfølge sager, hvor der er begrundet mistanke om alvorlig kriminalitet, også når de mistænkte tilhører samfundets spidser, eller om myndighederne så skal lade være, fordi de mistænkte tilhører samfundets spidser. Det handler om, hvorvidt man virkelig mener, at en justitsminister skal stoppe en sådan retsforfølgning, når dem, der har forstand på det, har vurderet, at efterforskning er velbegrundet; når dem, der har forstand på det, har vurderet, at det samlet set er til gavn for rigets sikkerhed, og det eneste reelle argument for at stoppe retsforfølgning dermed er at undgå den forudsigelige mediemæssige og politiske ballade, som en sådan sag vil være forbundet med. Det er det, der er de reelle spørgsmål i denne sag, ikke forskellige konspirationsteorier, uanset hvor spændende de end måtte være.

Det er afgørende for Danmark og danskernes sikkerhed, at vi har effektive efterretningstjenester, som kan bekæmpe de kræfter, der vil os det ondt. Fortrolighed er afgørende for, at efterretningstjenesterne effektivt kan udføre deres arbejde. Når der blev rejst straffesager mod Lars Findsen og Claus Hjort Frederiksen, skyldes det, at myndighederne vurderede, at der var begået grove, strafbare lovovertrædelser. Det er anklagemyndigheden, der har ført sagerne, og anklagemyndigheden har vurderet, at sagerne kunne føres under betryggende rammer. Byretten og landsretten har i det væsentligste været enige i anklagemyndighedens opfattelse af, hvilke krav der kunne stilles til de sikkerhedsmæssige rammer for at føre sagerne, og Højesteret nåede på flere punkter til en anden konklusion.

Højesteret afsagde således den 12. oktober 2023 en række kendelser om håndteringen af oplysninger. Kendelserne betyder groft sagt, at de tiltalte ville få ret til at tage højt klassificerede oplysninger, f.eks. vidneforklaringer om yderst følsomme oplysninger af betydning for statens sikkerhed, med sig hjem og lægge dem på køkkenbordet, uden at myndigheden ville kunne stille krav til forsvarlig opbevaring af oplysningerne. Sådan nogle oplysninger skal jo normalt opbevares i pengeskabe med alarmer, altså under meget strenge sikkerhedsforanstaltninger. På den baggrund meddelte Forsvarets Efterretningstjeneste anklagemyndigheden, at det ikke ville være sikkerhedsmæssigt forsvarligt at fremlægge de klassificerede oplysninger i retten, og derfor er det anklagemyndighedens vurdering, at der ikke kunne føres det nødvendige bevis i sagerne. Statsadvokaten indstillede til Rigsadvokaten, og Rigsadvokaten til mig, at sagerne blev opgivet. Beskyttelsen af oplysningerne og hensynet til Danmarks sikkerhed vejede simpelt hen tungere end at gennemføre sagerne.

Vores efterretningstjenester arbejder jo hver dag for at passe på Danmark og på danskerne for at imødegå terrortrusler og for at bekæmpe spionage og ekstremisme i vores land. Og en forudsætning for, at de opgaver kan løses, særlig i et lille land som Danmark, er, at det arbejde sker i samarbejde med vores allierede i andre lande. Arbejdet hviler på en forudsætning om, at vores samarbejdspartnere er trygge ved, at vi kan passe på særlig følsomme oplysninger. Og som Politiets Efterretningstjeneste og Forsvarets Efterretningstjeneste har oplyst, er det lækager, der skader efterretningstjenesterne, og ikke forsøget på at stoppe dem. Efterretningstjenesterne kan på ingen måde genkende det billede, der gives, af, at samarbejdet med udenlandske partnere er blevet svækket som følge af straffesagerne. Det vil ifølge efterretningstjenesterne derimod være et problem for samarbejdet med andre landes tjenester, hvis vi i Danmark ikke aktivt forfølger mistanker om lækager af følsomme oplysninger.

Som anklagemyndigheden har givet udtryk for, vil det med den retstilstand, der er lagt fast med Højesterets kendelser, navnlig kendelserne fra den 12. oktober, være endog særdeles vanskeligt at gennemføre straffesager om brud på tavshedspligten i forhold til landets mest fortrolige oplysninger – oplysninger, som vi er afhængige af, hvis myndighederne skal passe på vores alle sammens sikkerhed. Uafhængigt af de konkrete sager er det efter regeringens opfattelse en uholdbar retstilstand.

Kl. 13:18

Det er vigtigt for mig at understrege, at det ikke er udtryk for en kritik af Højesteret. Højesteret har udlagt retstilstanden. Det er det, de er sat i verden for. Det har jeg den allerstørste  respekt for, og jeg tager naturligvis Højesterets kendelser til efterretning. Der er samtidig ikke noget usædvanligt i, at konkrete afgørelser ved domstolene giver os politikere anledning til at overveje, om retstilstanden er hensigtsmæssig. Det er jo også derfor, at jeg har bedt myndighederne om at overveje relevante lovændringer på området. Og det siger sig selv, at der med ny lovgivning naturligvis skal findes den rette balance i forhold til de grundlæggende principper om bl.a. åbenhed i strafferetsplejen, ligesom grundloven og vores internationale forpligtelser naturligvis skal overholdes.

Der florerer som sagt en masse spændende konspirationsteorier. Det er jo også derfor, regeringen lægger op til at udvide mandatet for den igangværende FE-undersøgelseskommission, så spekulationerne kan blive aflivet. Undersøgelsen udvides, så den omfatter, hvorvidt der var taget usaglige hensyn i forbindelse med efterretningstjenesternes og anklagemyndighedens centrale beslutninger i sagerne. Det  gælder både i forhold til iværksættelse og tilrettelæggelse af efterforskningen og retsforfølgningen af Lars Findsen og Claus Hjort Frederiksen, og hvis kommissionen finder det relevant at se på, om ministre eller embedsmand har foranlediget, som man jo kan høre nogle påstå, at der var blevet varetaget usaglige hensyn, så vil de naturligvis også være en del af undersøgelsen, og regeringen vil udarbejde et konkret udkast til lovforslag om ændring af FE-undersøgelseskommissionsloven og drøfte det med Folketinget. Tak for ordet.

Kl. 13:20

Formanden (Søren Gade):

Tak for det. Der er en række korte bemærkninger. Den første, der får ordet, er fru Betina Kastbjerg fra Danmarksdemokraterne. Værsgo.

Kl. 13:20

Betina Kastbjerg (DD):

Tak for det. Hvis den tidligere regering hjemsendte ledelsen fra FE baseret på en kritik fra tilsynet – men det var på baggrund af en grundløs vurdering – fordi man skulle redde en minister, er det så korrekt, som der bliver sagt af redaktøren i Netavisen Pio, at debatten faktisk handler om Trine Bramsen, som ville blive væltet, hvis ikke hun sendte dem hjem?

Kl. 13:21

Formanden (Søren Gade):

Ministeren.

Kl. 13:21

Justitsministeren (Peter Hummelgaard):

Jeg har ikke læst den pågældende leder fra Netavisen Pio. Jeg tror, at fru Betina Kastbjerg glemmer, at en række dommere jo har taget stilling til og undersøgt lige præcis det spørgsmål, og de fandt jo faktisk, at de pågældende medarbejdere, der blev sendt hjem, ikke havde gjort noget ulovligt. Så det mener jeg jo faktisk allerede er afdækket.

Kl. 13:21

Formanden (Søren Gade):

Fru Mai Mercado, Det Konservative Folkeparti.

Kl. 13:21

Mai Mercado (KF):

Jeg vil prøve at stille det samme spørgsmål, som jeg stillede til statsministeren lige før, fordi hun jo sådan set henviste til justitsministeren. Når kommissoriet er så smalt, at det går på særlige hensyn hos  myndighederne, er det så ikke korrekt, at så vil det betyde, at man aldrig kommer til at få statsadministrationen til at blive afhørt og heller ikke statsministeren?

Jeg vil også spørge om noget andet. Hvis undersøgelseskommissionen finder, at de vil udvide undersøgelsen, er det så ikke også korrekt, at så er det en lukket dør, man skal ind ad ovre i Justitsministeriet, hvor man altså bare kan afvise det, og hvor det aldrig kommer til offentlighedens kendskab, at man har ønsket at udvide en undersøgelse?

Kl. 13:22

Formanden (Søren Gade):

Justitsministeren.

Kl. 13:22

Justitsministeren (Peter Hummelgaard):

Nej, det er ikke korrekt. For FE-undersøgelseskommissionen, som jo allerede er i gang med sit arbejde, sidder ikke i Justitsministeriet og har som sådan heller ikke noget med Justitsministeriet at gøre. Det er Justitsministeriet, der har udarbejdet det lovudkast, som danner grundlag for de rammer, som FE-undersøgelseskommissionen skal arbejde under. Men FE-undersøgelseskommissionen arbejder fuldstændig uafhængigt og tilrettelægger selv sit arbejde og beslutter selv, hvem man vil indkalde til eventuelle afhøringer, og hvad det er for nogle typer af dokumenter, man gerne vil se.

Kl. 13:22

Formanden (Søren Gade):

Fru Pernille Vermund, Nye Borgerlige. Værsgo.

Kl. 13:22

Pernille Vermund (NB):

Tak for det. Jeg spurgte for lidt siden statsministeren, om statsministeren personligt havde godkendt sigtelsen af Claus Hjort Frederiksen. Det afviste statsministeren. Kan justitsministeren bekræfte, at Justitsministeriet har godkendt sigtelsen af Claus Hjort Frederiksen, uden at statsministeren og Statsministeriet har været involveret eller godkendt det?

Kl. 13:23

Formanden (Søren Gade):

Justitsministeren.

Kl. 13:23

Justitsministeren (Peter Hummelgaard):

Det fungerer ikke på den måde. I straffesager, som ligger i kapitel 12 og kapitel 13 i straffeloven, er det jo PET, der afgør grundlaget for sigtelse. Det er PET, der indstiller til statsadvokaten – også grundlaget for tiltale. Statsadvokaten og Rigsadvokaten indstiller så til justitsministeren, at der rejses tiltale. Det har været den helt sædvanlige praksis igennem hele historien, at skiftende justitsministre følger den indstilling, som bliver lagt til rette for Rigsadvokaten, med undtagelse af ét tilfælde, nemlig tilbage i 1981, hvor justitsminister Ole Espersen i stedet for at følge indstillingen fra anklagemyndigheden valgte at indstille til tiltalefrafald. Og det vil sige, at i sagens natur blev Arne Herløv Petersen, som det jo dengang vedrørte, anset for skyldig, på trods af at han aldrig nåede at få prøvet sin sag ved domstolene.

Kl. 13:24

Formanden (Søren Gade):

Hr. Peter Kofod, Dansk Folkeparti.

Kl. 13:24

Peter Kofod (DF):

Tak for det. Jeg synes, fru Mai Mercado fortjener et lidt klarere svar på det meget kontante spørgsmål om, hvem der kan indkaldes og afhøres af kommissionen, og hvad det er, regeringen lægger op til af forandringer. For hvis regeringen er så imødekommende over for Folketinget, forstår jeg jo ikke, at man ikke kommer det store mindretal i Folketinget, der er, i møde og siger: Lad os forankre den undersøgelse herovre; lad os lægge den et sted, hvor Folketinget i langt højere grad får mulighed for at kigge med i kortene. Så hvis det er så godt, som ministeren siger, burde man så ikke komme mindretallet i møde? Tak.

Kl. 13:24

Formanden (Søren Gade):

Justitsministeren.

Kl. 13:24

Justitsministeren (Peter Hummelgaard):

Jamen jeg tror, der er et par grundlæggende ting, som vi er uenige om, og jeg håber, vi er mindre uenige, end jeg tror vi er. Men jeg tror, der er nogle grundlæggende ting, som vi er uenige om, nemlig hvilke hensyn der skal iagttages til højt klassificerede oplysninger, som måtte indgå i en sådan undersøgelse. Der er jo en grund til, at vi f.eks. her i Folketinget har helt særlige rammer for, hvad det er for en måde, Folketinget fører kontrol med regeringen og efterretningstjenesterne på i sager, hvor der indgår højt kvalificerede oplysninger. Det er også derfor, at regeringen ikke synes, det er en god idé, at en undersøgelse forankres i Granskningsudvalget, men at der skal bruges den helt særlige ramme, som vi i øvrigt synes er afbalanceret, og som er lagt til rette i den FE-undersøgelseskommission, som allerede har igangsat sit arbejde, og som vi nu vil udvide mandatet med. Og der er ikke noget til hinder for, at en FE-undersøgelseskommission indkalder alle de vidner, de måtte synes ville være rigtige for at kunne oplyse, hvorvidt der er foretaget usaglige hensyn i forbindelse med de beslutninger, der er truffet i de her sager.

Kl. 13:25

Formanden (Søren Gade):

Fru Karina Lorentzen Dehnhardt, Socialistisk Folkeparti. Værsgo.

Kl. 13:25

Karina Lorentzen Dehnhardt (SF):

Med fare for at lyde som en pladespiller, der er gået i hak, vil jeg stille det samme spørgsmål, som jeg stillede til statsministeren, for det gav nemlig ikke rigtig en afklaring. Jeg vil ellers gerne høre justitsministeren i forhold til at inkludere Samsam i undersøgelsen. Jeg synes jo, at dagens afgørelse – den retlige afgørelse, der er faldet i dag – ikke gav svar på noget som helst, og jeg synes, at den sag mindst lige så meget har ført til spekulationer og skriverier og været i offentlighedens interesse. Så den fortjener sådan set også at blive belyst, synes jeg. Så vil ministeren medvirke til det?

Så vil jeg høre, om ministeren også vil acceptere, at der i kommissoriet kommer til at stå, at vi også skal kigge på fejl og forsømmelser på både det politiske niveau og på embedsmandsniveau.

Kl. 13:26

Formanden (Søren Gade):

Justitsministeren.

Kl. 13:26

Justitsministeren (Peter Hummelgaard):

Jeg vil starte med at sige, at jeg tror, vi læser landsrettens afgørelse i dag forskelligt, hvis man mener, at det skulle åbne op for, at der var flere aspekter i den sag, der skulle undersøges. Jeg synes jo sådan set, at landsrettens kendelse i dag er ret sigende. Der har man fastslået, at Ahmed Samsam ikke har nogen retlig interesse i at få prøvet sin sag, og det har han ikke, fordi den spanske højesteret har dømt ham for en lang række forhold, og at med de forhold – som der også står i den spanske højesterets kendelse – ville det ikke gøre nogen forskel, om der havde været det påståede samarbejde med danske efterretningstjenester eller ej, bl.a. fordi han er dømt for en lang række forseelser, som i øvrigt tidsmæssigt ligger, efter at det eventuelt påståede samarbejde skulle have været ophørt. Så jeg synes jo sådan set, at landsrettens kendelse i dag sætter et punktum i den sag.

Og så har jeg en generel opfordring til alle Folketingets partier: Spekulationerne er vi jo selv med til både at styre og tøjle, og derfor har jeg en generel opfordring til alle partier i Folketinget om at lade være med at bidrage til yderligere spekulationer i de her sager omkring vores efterretningstjenester, for det gør ikke meget godt.

Kl. 13:27

Formanden (Søren Gade):

Fru Rosa Lund, Enhedslisten. Værsgo.

Kl. 13:27

Rosa Lund (EL):

Jeg er sådan set enig med justitsministeren så langt, at vi ikke skal bidrage til spekulationer og konspirationsteorier. Den bedste kur mod det er jo sådan set åbenhed; det er jo sådan set at undersøge tingene. Jeg har også læst kendelsen fra Østre Landsret, og jeg kommer frem til en anden konklusion end den, justitsministeren kommer frem til. For Østre Landsret siger ikke noget om, om Ahmed Samsam har eller ikke har arbejdet for danske efterretningstjenester, og det er jo lige præcis det, der leder til konspirationsteorier. Så det er det, vi gerne vil have undersøgt, og det er det, vi spørger om justitsministeren er villig til at tage med ind i kommissoriet.

Kl. 13:28

Formanden (Søren Gade):

Justitsministeren.

Kl. 13:28

Justitsministeren (Peter Hummelgaard):

Men hovedpointen er jo, at i kendelsen i dag, som henfører til den spanske højesterets dom, som vi nu heldigvis kan tale åbent om, fordi det er blevet offentliggjort, skriver man jo utvetydigt, at Ahmed Samsam er dømt for en lang række kriminelle forhold, som han ville have været dømt for, uanset om han havde fået medhold ved domstolene i Spanien i, at han havde haft et samarbejde med de danske efterretningstjenester. Derfor gør det ingen forskel i Ahmed Samsams sag, hvorvidt der har været et påstået samarbejde eller ej, for han har begået kriminalitet – kriminalitet i Spanien og kriminalitet, efter at det påståede samarbejdet var ophørt, som førte til, at han også blev dømt af tre retsinstanser i Spanien.

Kl. 13:29

Formanden (Søren Gade):

Hr. Martin Lidegaard, Radikale Venstre.

Kl. 13:29

Martin Lidegaard (RV):

Tak. Jeg vil gerne vende tilbage til spørgsmålet om åbenhed. For mig er der en verden før den 27. oktober og efter den 27. oktober, hvor Højesteret, som har været nede i alle sager og dokumenter i den her samlede historie, jo siger, at de finder det fuldt forsvarligt at køre delvis åbne døre; selvfølgelig lukker man, når der er noget hensyn til statens sikkerhed, der ikke tåler dagens lys. Men Højesteret, landets allerallerøverste organ, vurderer, at det kan man gøre.

Jeg er med på, at justitsministeren så henviser til den 12. oktober med noget, der kan sendes hjem, men det kan vi jo selv styre i en kommissionsundersøgelse – altså hvad man må sende hjem og ikke vil sende hjem – hvis det endelig kommer dertil. Derudover er en kommissionsundersøgelse noget andet end en retssag, så det kan jo også alene af den grund være anderledes. Men i forhold til at have en åben tilgang til den her kommissionsundersøgelse der, hvor det ikke strider imod statens sikkerhedspolitiske interesser, kan jeg ikke se andet, end at det må regeringen da også have en interesse i, når Højesteret nu har fastslået, at det kunne man godt have.

Kl. 13:30

Formanden (Søren Gade):

Justitsministeren.

Kl. 13:30

Justitsministeren (Peter Hummelgaard):

Jeg vil gerne også lidt firkantet, og det kan være, det støder nogen, når jeg siger det, sige, at regeringen ikke er interesseret i generelt, når det handler om efterretningstjenesternes arbejde og metoder, så meget åbenhed som overhovedet muligt. Grundforudsætningen for, at vores efterretningstjenester er i stand til lidt karikeret sagt at få informationer og efterretninger på den internationale byttebørs af hemmeligheder, som efterretningsarbejde jo er, er, at andre landes efterretningstjenester har tillid til, at man kan holde på en hemmelighed, at der ikke lækager, og hvis der er lækager, at der vil blive slået ned på det.

Det, der er problemet, både hvis man skal foretage en undersøgelseskommission for åbne døre, men sådan set også lidt, hvis de her sager skulle have kørt for åbne døre, er, at man jo først, efter at der er sagt for meget, eksempelvis i en vidneafhøring, finder ud af, at der skulle døren nok i virkeligheden have været lukket – altså, at det i praksis er svært at styre, hvornår dørene skal være åbne, og hvornår dørene skal være lukkede.

Kl. 13:31

Formanden (Søren Gade):

Hr. Steffen Larsen, Liberal Alliance. Værsgo.

Kl. 13:31

Steffen Larsen (LA):

Det her er jo en mærkelig sag, og jeg bemærker, at justitsministeren bruger ordet konspirationsteorier meget her. Vi ved ikke, hvem der igangsatte en totalovervågning af Lars Findsen, så man bl.a. kunne orientere folketingspolitikere om hans sexliv. Vi ved ikke præcis, hvad det er, der er foregået omkring rigtig mange af de her ting, som ligger foran os, og så må vi jo spørge os selv med hensyn til den store statshemmelighed om kabelsamarbejdet, som ifølge Højesteret slet ikke var en hemmelighed. Hvis det var en hemmelighed, må man sige, at den måde, regeringen har håndteret det her på, har gjort, at alle nu kender til det; det har været et kæmpe reklamefremstød for kabelsamarbejdet. Mener man så ikke, at man i hvert fald har begået nogle fejl et eller andet sted, og at de fejl eventuelt også politisk kunne ligge i Justitsministeriet, når man har startet sagen?

Kl. 13:32

Formanden (Søren Gade):

Justitsministeren.

Kl. 13:32

Justitsministeren (Peter Hummelgaard):

Jeg er uenig med hr. Steffen Larsen, når han siger, at vi ikke ved, hvem der iværksatte forskellige skridt i efterforskningen. Hr. Steffen Larsen kan jo gå ind på PET's hjemmeside under »Nyheder« og seneste nyt og se en række udtalelser fra PET's chef, hr. Finn Borch Andersen, som jo siger, at det er PET, der iværksætter de efterforskningsskridt, der skal til. Det er også PET, der afgør grundlaget for sigtelser. For mig som justitsminister og folkevalgt til det her Folketing er det afgørende i de her sager, som jeg også var inde på i min indledende besvarelse, om vi har lighed for loven, eller om vi ikke har lighed for loven. Vi har lighed for loven, hvis det er sådan, at når vores myndigheder, vores politi, vores efterretningstjenester mener, at der er begået alvorlige kriminelle forhold af nogen, efterforsker man dem, man sigter dem, og man tiltaler dem for den sags skyld også, hvis man mener, at det kan føre til dom, men lader man være, alene fordi nogle af dem, der har begået de alvorlige kriminelle forhold, tilhører nogle af samfundets spidser, har vi ikke lighed for loven.

Kl. 13:33

Formanden (Søren Gade):

Tak for det. Der er ikke flere korte bemærkninger, så vi siger foreløbig tak til justitsministeren.

Nu går vi i gang med ordførerrækken, og som bekendt er det jo en hasteforespørgsel, og den skal være afviklet inden for 2 timer. Der skal naturligvis være tid til alle ordførertaler, ministrene og de afsluttende bemærkninger fra ordføreren for forespørgerne. Og det betyder, som jeg kan regne det ud lige nu i hvert fald, at der vil være tid til 11 korte bemærkninger under forhandlingerne, herunder til ministrene. Det er selvfølgelig, forudsat at taletiderne overholdes, og det er en vanskelig opgave at fordele denne tid, men jeg agter at fordele de korte bemærkninger, således at ordføreren for hver gruppe får adgang til korte bemærkninger én gang under forhandlingerne. Og af hensyn til den bedst mulige tilrettelæggelse af forhandlingerne, som vi starter på her om et øjeblik, vil det være en hjælp, hvis ordførere, der allerede nu måtte vide, at de ikke vil gøre brug af en kort bemærkning, giver besked til sekretæren, således at vi får udnyttet alle 120 minutter.

Med det byder jeg nu velkommen til hr. Peter Kofod fra Dansk Folkeparti som ordfører for forespørgerne, og så kan hr. Christian Rabjerg Madsen holde sig klar i kulissen.

Kl. 13:34

Forhandling

(Ordfører for forespørgerne)

Peter Kofod (DF):

Som statsministerens og justitsministerens svar har vist, er der jo tale om en sag af historiske dimensioner. Landets øverste chef for Forsvarets Efterretningstjeneste har været varetægtsfængslet og den forhenværende forsvarsminister anklaget for at røbe statshemmeligheder. Svarene fra statsministeren og justitsministeren har jo ikke gjort os meget klogere. Jeg synes, det er helt urimeligt, at regeringen fastholder, at sagen kan undersøges ved hjælp af en udvidelse af den eksisterende undersøgelse. Det er ikke tilstrækkeligt.

Undersøgelsen skal selvfølgelig løftes over i Folketinget i regi af Granskningsudvalget. Det nytter ikke noget, at justitsministeren lægger ansvaret for at undersøge såkaldte usaglige hensyn i FE-sagen i hænderne på tre dommere i kommissionen. Der skal være præcise rammer for undersøgelsen, for, hvad den skal omfatte, hvilke temaer der skal undersøges, hvem der skal undersøges, hvem der skal afhøres osv. Som professor dr.jur. Jørn Vestergaard også har sagt det, er den undersøgelse, som justitsministeren lægger op til, nærmest skræddersyet til, at de tre dommere i undersøgelseskommissionen kan komme ud med det, der fra regeringens side er det ønskede budskab om, at der ikke er noget at komme efter. Men der er jo noget at komme efter.

Denne sag har undergravet tilliden til Danmark blandt vores alliancepartnere og kastet et skær af bananrepublik over os. For hvilket land varetægtsfængsler egentlig sin FE-chef for at røbe statshemmeligheder? Hvilket land opgiver efterfølgende selv samme retssag? Hvem bærer ansvaret? Det gør regeringen og ultimativt statsministeren. Hvem kan forestille sig, at en sag mod FE-chefen og landets forhenværende forsvarsminister er kommet i stand uden inddragelse af statsministeren og statsministerens departementschef? Det er utænkeligt. Derfor bør en undersøgelse af forholdet indebære en undersøgelse af statsministeren og statsministerens departementschef, en afhøring af begge, såvel som af daværende justitsminister hr. Mattias Tesfaye og den nuværende justitsminister hr. Peter Hummelgaard.

Vi har brug for at komme helt i mål med den her undersøgelse, ikke bare for at klarlægge forløbet, ikke bare for Lars Findsens eller Claus Hjort Frederiksens retfærdighedsfølelses skyld, men for Danmarks skyld – for Danmarks skyld! Det er nemlig Danmark, der er blevet til grin. Det er Danmark, der har tabt tillid hos vores alliancepartnere på grund af den i bedste fald amatøragtige, i værste fald korrupte håndtering af FE-sagen.

Jeg ved ikke, hvordan regeringen har tænkt sig at genoprette Danmarks ry og rygte blandt vores sikkerhedspolitiske samarbejdspartnere oven på den her affære. For hvordan skal disse lande kunne stole på Danmark – et land, der som sagt varetægtsfængsler sin efterretningschef og forsøger at retsforfølge ham og landets tidligere forsvarsminister.

Regeringen burde have en klar interesse i at komme til bunds i sagen, i hvert fald hvis sagen alene blotlægger inkompetence, for det er trods alt bedre end at være korrumperet. Jeg begriber derfor ikke, hvordan regeringen kan undgå at se problemet i det undersøgelsesdesign, som regeringen lægger op til. Hvis det fastholdes, vil der for altid hvile en skygge af tvivl om, hvordan regeringen aktivt deltog i FE-sagen.

Kommissionsundersøgelsen er ikke egnet til at klarlægge forløbet og placere et ansvar for, at det kunne gå så galt. Det ansvar har vi behov for at få placeret klart og entydigt, og derfor må Folketinget stille sig i spidsen for undersøgelsen.

Så skal jeg på vegne af DF, DD, LA, KF, RV og NB fremsætte følgende:

Forslag til vedtagelse

»Folketinget konstaterer, at FE-sagen er en politisk og retslig skandale. Overilede beslutninger har skadet rigets sikkerhed og tilliden til regeringen og myndighederne.

Folketinget opfordrer derfor regeringen til at lave en uvildig granskning af hele forløbet forankret i Folketinget og med størst mulig åbenhed.«

(Forslag til vedtagelse nr. V 5).

Tak for ordet, formand.

Kl. 13:39

Formanden (Søren Gade):

Tak for det, og forslaget til vedtagelse vil indgå i de videre forhandlinger. Og nu giver jeg ordet til hr. Christian Rabjerg Madsen fra Socialdemokratiet.

Kl. 13:39

(Ordfører)

Christian Rabjerg Madsen (S):

Tak for det. Vi har i dag en debat om, hvorvidt FE-sagen har haft konsekvenser for vores, Danmarks, samarbejde med andre efterretningstjenester. Den bedste måde at sige noget fornuftigt herom må for mig at se være at citere FE's meget klare pressemeddelelse af 3. november 2023. Det er en pressemeddelelse, hvor FE og PET samlet udtaler:

»De danske efterretningstjenester kan på ingen måde genkende det billede, der gives af, at danske efterretningstjenesters samarbejde med udlandet er svækket som følge af straffesagerne ... Det er lækagerne - og ikke vores forsøg på at stoppe dem - der udgør et problem for vores samarbejdspartnere.«

Der har i den offentlige debat om FE-sagen været fremsat en hel række absurde og i øvrigt for den demokratiske debat samt for tilliden til samfundsbærende institutioner dybt, dybt skadelige påstande om usaglige politiske og personlige motiver bag de centrale straffesager. Helt ude på det konspiratoriske overdrev finder man eksempelvis det tidligere statsministerbærende parti Det Konservative Folkeparti, hvor forhenværende minister og nuværende finansordfører hr. Rasmus Jarlov har ytret:

»Regeringen har forsøgt at smide en ledende oppositionspolitiker i fængsel på en falsk anklage og varetægtsfængslet og tilsyneladende bagvasket lederen af efterretningstjenesten, efter al viden at dømme fordi han var upopulær hos Statsministeriets departementschef.«

Det er i al sin enkelhed en udtalelse, der afslører en dyb mistillid til politiet, men også en dyb mistillid til Rigsadvokaten, til justitsministeren og til embedsværket. Både statsministeren, den nuværende og den forhenværende justitsminister, Rigsadvokaten og PET-chefen har nemlig meget klart afvist, at der skulle ligge usaglige hensyn i sagen, og jeg vil i den forbindelse gerne citere direkte fra PET's pressemeddelelse af 6. november 2023, hvor PET-chef Finn Borch Andersen udtaler:

»Jeg holder efter PET-loven justitsministeren underrettet om forhold af væsentlig betydning inden for efterretningstjenestens virksomhed, og om vigtige enkeltsager. Det ændrer ikke på, at jeg igangsatte efterforskningen, og ingen fra politisk eller ministerielt niveau på noget tidspunkt har påvirket, hvordan PET's efterforskninger er blevet gennemført, eller om den skulle igangsættes.«

Jeg noterer mig, at Rigsadvokaten i øvrigt har sagt noget lignende. I forlængelse af eksempelvis De Konservatives udokumenterede og absurde påstande finder Socialdemokratiet det klogt, at Justitsministeriet har besluttet at udvide den eksisterende FE-kommissionsundersøgelse, så vi kan få manet sådanne påstande om usaglige hensyn i FE-sagen i jorden.

Jeg vil gerne på vegne af Socialdemokratiet, Venstre og Moderaterne fremsætte følgende:

Forslag til vedtagelse

»Folketinget støtter, at der iværksættes en grundig kommissionsundersøgelse angående sagerne mod Lars Findsen og Claus Hjort Frederiksen.

Folketinget har tillid til, at tre uvildige landsdommere kan forestå undersøgelsen af, om der er varetaget usaglige hensyn i forbindelse med alle centrale beslutninger om iværksættelse og tilrettelæggelse af efterforskningen og retsforfølgelsen.«

(Forslag til vedtagelse nr. V 6).

Tak for ordet.

Kl. 13:42

Formanden (Søren Gade):

Tak for det. Forslaget til vedtagelse vil indgå i de videre forhandlinger. Der er ikke nogen korte bemærkninger, så vi går videre i ordførerrækken, og jeg giver nu ordet til hr. Morten Dahlin fra Venstre.

Kl. 13:43

(Ordfører)

Morten Dahlin (V):

Tak for ordet, og tak for muligheden for at diskutere den her sag her i dag. Jeg vil gerne starte et lidt andet sted, nemlig med Claus Hjort Frederiksen. Jeg kender Claus Hjort som en god kollega, der i mange år har gjort en rigtig stor indsats for Danmark. Derfor er jeg på et personligt plan lettet og synes, at det er godt, at han nu kan komme videre og tilbringe mere tid med hans familie og dem, han har kær.

Så til selve sagen. Det er vigtigt for mig at slå fast, at Venstre ønsker en grundig og uafhængig undersøgelse af FE-sagen. Det har vi gjort helt fra starten af, og derfor var vi glade for, at et meget bredt flertal her i Folketinget i foråret støttede nedsættelsen er den såkaldte FE-undersøgelseskommission. Den kommission skulle undersøge, om der var taget usaglige hensyn i forbindelse med hjemsendelsen af ledende medarbejdere i august 2020. Det var første skridt. Men Venstre har hele tiden sagt, at det er hele sagen, der bør undersøges.

Samtidig respekterede vi, at der kørte en sag ved retssystemet mod Claus Hjort Frederiksen og Lars Findsen. Og nu, da de sager ikke længere verserer ved domstolene, så mener vi i Venstre, at det er rigtigt og naturligt, at de sager også indgår i den grundige undersøgelse. Det kan jeg konstatere at regeringen enig i, og derfor er jeg tilfreds med regeringens ønske om at udvide undersøgelsen, så vi kan få undersøgt hele sagen grundigt. For også her mener Venstre, at det er vigtigt at få afdækket, om der er varetaget usaglige hensyn i forbindelse med beslutningerne om at iværksætte og tilrettelægge efterforskning og retsforfølgning af Claus Hjort Frederiksen og Lars Findsen. Og usaglige hensyn kan jo være, som justitsministeren også har redegjort for, politiske, økonomiske eller personlige motiver. Det er den samme formulering, der er brugt i den undersøgelse, som et bredt flertal af Folketinget støttede i foråret.

Vi mener, det er vigtigt, at man i så alvorlig en sag som den her giver kommissionen vide og frie rammer til at få klarlagt, om der er varetaget usaglige hensyn, og vi mener, det er vigtigt, at der ikke skal være nogen undtagelser. Alle de relevante personer – det være sig politikere, embedsmænd, nuværende og tidligere – skal kunne blive udspurgt af kommissionen. Vi mener også, det er vigtigt, at sagen bliver undersøgt fra start til slut, så der ikke er nogen, der kan unddrage sig at blive udspurgt, hvis det skulle være relevant.

Den nuværende FE-kommission består af tre landsretsdommere, som er udpeget efter indstilling af retspræsidenten for Vestre Landsret. Regeringen foreslår, at det er den her kommission, der udvider sit ansvarsområde og undersøger hele forløbet med de samme tre uafhængige dommere. Og jeg tror, det er vigtigt – også efter den debat, der har været tidligere – at slå fast, at de tre dommere har jeg fuld tillid til. De tre dommere er uvildige, de er uafhængige, og derfor synes jeg også, det er forkert og decideret misvisende, når nogen påstår, at det her skulle være en regering, der undersøger sig selv. Det er tre uafhængige dommere, der undersøger hele forløbet, og det burde man have tillid til.

Selv om vi selvfølgelig ønsker så meget åbenhed som muligt, er der aspekter af vores efterretningstjenesters arbejde, der skal forblive fortrolige af hensyn til statens sikkerhed og vores internationale relationer. Det er jo i øvrigt informationer, vi som folketingsmedlemmer – og de fleste ministre – ikke en gang har adgang til i dag. Og det er vigtigt, for hensynet til, at vi i Danmark har en tillidsfuld og internationalt respekteret efterretningstjeneste, er fuldstændig afgørende for vores sikkerhed. Men det betyder jo ikke, at sagen ikke kan undersøges i Kommissionen – det må og skal den – og naturligvis skal der også offentliggøres en beretning efterfølgende. Jeg ser frem til, at den her sag nu bliver undersøgt grundigt.

Vi støtter vedtagelsesteksten, som den tidligere ordfører læste op.

Kl. 13:47

Formanden (Søren Gade):

Tak for det. Der er foreløbig to korte bemærkninger. Fru Karina Lorentzen Dehnhardt, Socialistisk Folkeparti. Værsgo.

Kl. 13:47

Karina Lorentzen Dehnhardt (SF):

Min største bekymring går egentlig på, at vi ender med en undersøgelse, som man så ikke kan have tillid til, og derfor vil jeg høre, om Venstre har noget imod, at der kommer til at stå, at man skal undersøge fejl og forsømmelser. Der er nemlig en række strafferetsprofessorer, som har udtalt sig om det, og de siger, at det vil være godt at få ind.

Der er en anden ting, jeg vil spørge til. Man kan nogle gange godt få en fornemmelse af, at der måske ikke var en sag, når man sådan følger debatten. Vi ved jo ikke, hvordan den ville være endt, for den blev ikke ført, men det var jo rent faktisk sådan, at sagen ikke blev rejst før valget, men den blev rejst efter valget af tre partier i fællesskab, fordi I jo er tre partier i regeringen. Så måske kan Venstre bidrage til opklaringen af, om Venstre troede på, at der reelt set var en sag at rejse.

Kl. 13:48

Formanden (Søren Gade):

Ordføreren.

Kl. 13:48

Morten Dahlin (V):

I forhold til det sidste må jeg bare sige, at jeg ikke har adgang til sagens dokumenter eller sagens akter. Jeg har adgang til de samme dokumenter som resten af Folketingets medlemmer. Det vil sige, at jeg ikke har adgang til de fortrolige oplysninger. Så det er umuligt for mig at svare på.

I forhold til det første vil jeg sige, at jeg har tillid til de tre uafhængige og uvildige dommere, og da vi havde debatten her i foråret og nedsatte første del af FE-undersøgelsen, var det jo også de usaglige hensyn, der skulle undersøges, og der var ikke nogen, der var i tvivl om, om man så holdt hånden over nogen ministre eller chefer, eller om partipolitiske eller personlige motiver kunne blive undersøgt. Dengang var det helt fint. Et bredt flertal af Folketinget støttede sådan set den undersøgelse. Det, der var kritikken dengang, var, at man ikke tog den sidste halvdel med – altså det, der handlede om sagerne med Lars Findsen og Claus Hjort Frederiksen, og det gør man jo nu. Og ligesom jeg var tryg ved, dengang man lavede den første del af undersøgelsen med et bredt flertal af Folketinget, er jeg også tryg nu.

Kl. 13:49

Formanden (Søren Gade):

Spørgeren for anden korte bemærkning.

Kl. 13:49

Karina Lorentzen Dehnhardt (SF):

Så lad mig stille mit spørgsmål på en anden måde. Har Venstre haft tillid til anklagemyndigheden: at når anklagemyndigheden kommer og siger, at de vil have rejst en sag, er der også rent faktisk en sag?

Kl. 13:49

Formanden (Søren Gade):

Ordføreren.

Kl. 13:49

Morten Dahlin (V):

Vi har tillid til anklagemyndigheden i Danmark, ligesom vi også har tillid til efterretningstjenesterne i Danmark, og ligesom vi også har tillid til tre uvildige dommere, der er udpeget efter indstilling fra præsidenten for Vestre Landsret – altså uvildige, uafhængige dommere. Jeg synes, det er ærgerligt, hvis der skal til at være en tendens i det her Folketing til, at man siger, at det undersøgelseskommissionsredskab, som har været brugt i mange år i Danmark, lige pludselig ikke er gyldigt eller ikke er uafhængigt, og at der således kun må være én undersøgelse i danmarkshistorien, man kan have tillid til, nemlig den, der har været foretaget som en granskningsundersøgelse. Det synes jeg ville være meget uheldigt.

Kl. 13:50

Formanden (Søren Gade):

Hr. Peter Kofod, Dansk Folkeparti. Værsgo.

Kl. 13:50

Peter Kofod (DF):

Tak for det. Jeg havde egentlig ikke troet, at jeg skulle bruge min korte bemærkning i den her debat på Venstre, men ordførerens tale ansporede mig. Der var engang, hvor vores to partier fejrede hinandens sejre og begræd hinandens nederlag og med Claus Hjort Frederiksens ord var i en form for værdifællesskab. Det er den Claus Hjort Frederiksen, der nu må hygge sig med familien, efter hvad ordføreren sagde i sin tale. Det er lang tid siden, og nu er Venstre i regering med Socialdemokraterne. I den forbindelse vil jeg bare spørge Venstres ordfører: Skal statsministeren afhøres? Skal statsministeren afgive forklaring? Skal departementschefen i Statsministeriet afgive forklaring? Skal justitsministeren og hans departementschef afgive forklaring?

Kl. 13:50

Formanden (Søren Gade):

Ordføreren.

Kl. 13:50

Morten Dahlin (V):

Jeg er så glad for, af hr. Peter Kofod valgte at bruge sin taletid på mig. For det gør, at jeg kan citere Dansk Folkepartis ordfører, der tilbage i 2020, da man nedsatte den første FE-undersøgelse, sagde følgende:

»Jeg forstår egentlig ikke, hvorfor der er så stor en optagethed af den tidligere forsvarsminister, hr. Claus Hjort Frederiksen, men lad os sige, at det er der, og så kan jeg så bare sige for vores vedkommende, at vi er fuldstændig liberale, i forhold til hvad kommissionen måtte beslutte her. Hvis kommissionen vurderer, at der er brug for at tale med den tidligere forsvarsminister, jamen så beslutter kommissionen det, og så har den frie hænder til det, og det ville da sikkert være meget fornuftigt. Men det er jo ikke os, der skal bestemme, hvem der skal tales med, og det er egentlig svaret på spørgsmålet.«

Jeg synes, at Dansk Folkepartis ordfører dengang formulerede det krystalklart. Og jeg vil gerne slå fast, og det har justitsministeren i øvrigt også gjort, at der ikke er nogen, der ikke kan afhøres i den her sag. Uanset hvilken titel man har, uanset hvilket arbejde man har, og uanset hvilken ministerpost man måtte have, kan alle undersøges. Der er ikke nogen, der på forhånd skal fritages fra at kunne undersøges.

Kl. 13:51

Formanden (Søren Gade):

Hr. Peter Kofod for sin anden korte bemærkning.

Kl. 13:51

Peter Kofod (DF):

Men så er der jo bare tilbage at spørge: Hvis der er de frie beføjelser, som ordføreren siger, hvorfor så ikke forankre det i Folketinget? Hvorfor så ikke lægge det i et granskningsudvalg, hvor Folketinget har indsigt i den sag? Hvorfor så lægge det et sted, hvor Folketinget er sat uden for døren? Der er et stort mindretal i Folketinget, må jeg minde ordføreren om.

I forhold til hvad der er sket i Folketinget i 2020, må jeg sige, at jeg jo desværre ikke var medlem af Folketinget på det pågældende tidspunkt, og jeg tror heller ikke, at den pågældende ordfører er medlem af mit parti. Så det må jo stå for andres regning.

Kl. 13:52

Formanden (Søren Gade):

Ordføreren.

Kl. 13:52

Morten Dahlin (V):

Jeg siger bare, at jeg synes, at det, Dansk Folkeparti sagde dengang, var meget fornuftigt.

I forhold til hvorfor det er en god idé at lave en undersøgelseskommission, er det jo, fordi det er et redskab, jeg har tillid til, og som Folketinget tidligere har haft tillid til. Jeg synes, det er meget ærgerligt, hvis man ikke længere har det. Også her kan jeg bare citere fra debatten i 2020: »Derfor kan vi heller ikke med meget stor alvor her i Folketingssalen stå og kræve, at alt, hvad vores efterretningstjenester beskæftiger sig med, skal der være åbenhed omkring.« Det var klogt i 2020, da Dansk Folkeparti mente det dengang. Det er faktisk også ganske klogt i dag.

Kl. 13:53

Formanden (Søren Gade):

Fru Pernille Vermund, Nye Borgerlige. Værsgo.

Kl. 13:53

Pernille Vermund (NB):

Tak for det. For lige lidt over et år siden stod ordførerens daværende formand og formanden for Konservative på et pressemøde, som jeg tror de fleste journalister husker, nogle borgerlige husker det med gru, og noget af det, der blev præsenteret dengang, var en ramme for en undersøgelse af beslutningen om hjemsendelse af topledelsen i FE. Den havde alle borgerlige partiers logo på, og den var skrevet af Venstres sekretariat.

Har Venstre stadig den holdning, at de forhold, som fremgik af pressemeddelelsen, skal inkluderes i den undersøgelse, der bliver lavet nu? Eller er den undersøgelse, der bliver lavet nu, hvor Venstre er gået i regering, anderledes beskyttende over for det politiske niveau, end man var klar til, da man sad i opposition?

Kl. 13:54

Formanden (Søren Gade):

Ordføreren.

Kl. 13:54

Morten Dahlin (V):

Jeg kan bekræfte, at det, Venstre før valget mente skulle undersøges, er det samme, som vi mener efter valget, og jeg kan også afkræfte, at den her undersøgelsesform, hverken den første del, som et bredt flertal i Folketinget vedtog tilbage i foråret, eller den del, som jeg håber et bredt flertal i Folketinget vil vedtage lige om lidt, på nogen måder skulle beskytte det politiske niveau. Der er ikke lagt nogle beskyttelsesmekanismer ind her for, at ministre, hverken nuværende eller tidligere, ikke kan blive udspurgt af kommissionen eller ikke vil kunne udlevere dokumenter til kommissionen.

Selvfølgelig skal det politiske niveau også kunne undersøges. Der skal undersøges, om der er taget usaglige – det kan være politiske, personlige eller økonomiske – hensyn i den her sag i alle leder, også det politiske, og derfor er der ikke nogen, der holder hånden over det politiske niveau her. Det ville være helt forkert, og jeg er sådan set også rigtig glad for, at justitsministeren flere gange har slået fast, at der ikke er nogen, der får holdt hånden over sig her, heller ikke, hvis de har en ministertitel.

Kl. 13:55

Formanden (Søren Gade):

Fru Pernille Vermund.

Kl. 13:55

Pernille Vermund (NB):

Det hører jeg som en bekræftelse af, at det, vi var enige om før valget, bl.a. var, at de eventuelle partipolitiske årsager til, at man kastede sig over den her sag, også ville blive inkluderet i den undersøgelse, som lige nu ligger hos regeringen i Justitsministeriet. Er det rigtigt forstået?

Kl. 13:55

Formanden (Søren Gade):

Ordføreren.

Kl. 13:55

Morten Dahlin (V):

Det er fuldstændig rigtigt forstået, og nu bliver der nævnt »partipolitisk«. Det er jo meget bundet op på, at der er en mand, der har skrevet en bog, hvori han skriver, at han blev sendt hjem fra Forsvarets Efterretningstjeneste, fordi ministeren skulle – citatet er i hvert fald næsten korrekt – tælle til 90. Det er jo så et partipolitisk hensyn, og et sådant hensyn ville være usagligt. Det vil jeg gerne slå fuldstændig fast; det ville være usagligt, og hvis et sådant hensyn er blevet taget, er det noget, som den her kommission skal klarlægge og undersøge. For det ville være forkert.

Kl. 13:55

Formanden (Søren Gade):

Hr. Steffen Larsen, Liberal Alliance. Værsgo.

Kl. 13:55

Steffen Larsen (LA):

Ved kun at spørge ind til usaglige hensyn, hr. Morten Dahlin, har man jo reelt tilrettelagt Kommissionen på en måde, så det er meget lidt sandsynligt, at Kommissionen kommer med en kritik i sidste ende, i hvert fald hvis man skal tro professorer Michael Gøtze og Jørgen Grønnegård Christensen. Så er Venstre enige med os i Liberal Alliance og de professorer i, at usaglige hensyn er et snævert juridisk begreb, der tillader bl.a. statsministeren eller andre, hvis de skulle blive bedt om at komme for undersøgelseskommissionen, at svare udenom eller undlade at svare, som vi også hørte i spørgetimen i går?

Kl. 13:56

Formanden (Søren Gade):

Ordføreren.

Kl. 13:56

Morten Dahlin (V):

Nej, på ingen måde. Altså, der sidder tre uvildige dommere, der skal finde frem til, om der er taget usaglige hensyn, og så er det sådan set ligegyldigt, om det er en embedsmand, eller om det er en politiker, der har taget usaglige hensyn. Og der er ikke nogen, der ikke kan blive udspurgt af de dommere; der er ikke nogen dokumenter, de ikke kan bede om at få. Det er jo også derfor, det er væsentligt, at der er en vis fortrolighed omkring den her undersøgelse, netop så alt kan blive undersøgt. Og er der taget usaglige hensyn, også af en politiker, så er det jo forkert, og det er det, der skal undersøges.

Det var det, et bredt flertal i Folketinget blev enige om tilbage i foråret, da vi diskuterede første del af FE-undersøgelsen, og det er den formulering, vi har kopieret, nu hvor regeringen foreslår at udvide FE-undersøgelsen til at handle om hele FE-sagen. Dengang støttede et bredt flertal i Folketinget det, og det håber jeg sådan set også at et bredt flertal i Folketinget vil gøre den her gang.

Kl. 13:57

Formanden (Søren Gade):

Hr. Steffen Larsen.

Kl. 13:57

Steffen Larsen (LA):

Jamen det er jo netop her, problemet er – den manglende offentlighed omkring de her udspørgninger. For bag lukkede døre kan man også nægte at svare, og man kan svare udenom, uden at det opdages, eller uden at det kan påtales, og det er lig med, at vi ikke får nogen klarhed. Der kommer ikke til at være en klarhed, hvis man kan foretage det her bag lukkede døre.

Kl. 13:57

Formanden (Søren Gade):

Ordføreren.

Kl. 13:57

Morten Dahlin (V):

Men her bliver jeg nødt til at sige, at jeg har en uenighed med Liberal Alliance. Det første opfatter jeg mest som politisk drilleri, for jeg slår meget klart fast, og det har justitsministeren også gjort ved flere lejligheder, at der ikke er nogen, der har hånden holdt over sig i den her sag, heller ikke politikere. Det andet er en politisk uenighed. Jeg mener simpelt hen ikke, at højt klassificerede oplysninger, som jeg og hr. Steffen Larsen som folketingsmedlemmer i dag ikke engang har adgang til, skal lægges frem i fuld offentlighed. Og derfor er det vigtigt, at der er en vis fortrolighed i den her slags sager. Naturligvis skal der offentliggøres en beretning bagefter. Det støttede et bredt flertal i Folketinget i foråret; jeg håber, at der er et bredt flertal, der er lige så fornuftigt nu.

Kl. 13:58

Formanden (Søren Gade):

Hr. Martin Lidegaard, Radikale Venstre. Værsgo.

Kl. 13:58

Martin Lidegaard (RV):

Det er kun, fordi det er, som om hr. Morten Dahlin får det til at lyde, som om den her undersøgelseskommission er fuldstændig identisk i den type kommissorium og den mulighed, den har, for at indkalde vidner, som alle andre ville have haft. Og der vil jeg bare for god ordens skyld gerne lige have, at det bliver bekræftet, at det er en helt anden type kommissorium, der ligger i den, der er i gang nu, og hvis regeringen får lov, også vil blive det i den udvidede kommissionsundersøgelse, derved at man kun kan indkalde mundtlige vidner, hvis det er strengt nødvendigt. Den begrænsning plejer vi ikke at lægge på undersøgelseskommissioner, og fordi den i det hele taget har et kommissorium, som er meget indsnævret i fokus i forhold til det, vi plejer at have ved andre undersøgelseskommissioner, kan man vel ikke bare lige sammenligne det helt og sige, at det er sådan, vi altid plejer at gøre det. Der er jo lavet en helt særlig lov for at lave de begrænsninger i forhold til den igangværende kommissionsundersøgelse.

Kl. 13:59

Formanden (Søren Gade):

Ordføreren.

Kl. 13:59

Morten Dahlin (V):

Men det, hr. Martin Lidegaard siger, er jeg ikke enig i, for hvis man skal sammenligne den her undersøgelse med en anden, så kan den jo sammenlignes med den fra 2020, hvor man lavede den første FE-undersøgelse, og undersøgelsen i 2020 har præcis den samme ordlyd omkring indkaldelse af vidner som den undersøgelse, der blev vedtaget i foråret, og som vi nu foreslår at udvide.

Så når man skal sammenligne undersøgelseskommissioner, synes jeg, det rigtige sammenligningsgrundlag for en undersøgelse omkring efterretningstjenesterne må være den undersøgelseskommission, der tidligere er lavet omkring efterretningstjenesterne, med den fortrolighed, det nu indeholder. Der er en en til en-overensstemmelse mellem ordlyden, der var for den FE-undersøgelse, der blev vedtaget i 2020 omkring vidneindkaldelse, og så den, der bliver lavet i dag. Og jeg vil gerne slå fast, og det har justitsministeren også gjort flere gange, at der ikke er nogen, der ikke kan indkaldes som vidner, uanset om de har en cheftitel eller om de har en ministerpost.

Kl. 14:00

Formanden (Søren Gade):

Hr. Martin Lidegaard.

Kl. 14:00

Martin Lidegaard (RV):

Nej, men det skal være strengt nødvendigt, og derfor vurderer jo indtil flere juraprofessorer, at det sandsynligvis ikke vil ske, at man indkalder, sådan som kommissoriet er lavet, og det, der er sket, siden vi i 2020 havde den, er jo, at Højesteret har taget stilling til den her helt konkrete sag og i en offentlig afgørelse den 27. oktober har stadfæstet, at de ikke mener, at der er noget til hinder for – det var så i forhold til retssagerne – delvis åbne døre, men jeg kan bare ikke se andet, end det da også må have en betydning for, hvordan man vurderer muligheden for at have delvis åbne døre i en kommissionsundersøgelse.

Kl. 14:00

Formanden (Søren Gade):

Ordføreren.

Kl. 14:00

Morten Dahlin (V):

Nu er det det andet spørgsmål, for jeg hører sådan set, at der ligger i det, hr. Martin Lidegaard nu siger, at han anerkender, at der er en enslydendehed i forhold til den FE-undersøgelse, der var i 2020, og den vi foreslår nu.

Så er der spørgsmålet om åbne dør. Det kan være, at jeg bare er for simpelt et menneske og slet ikke er på samme intellektuelle niveau som hr. Martin Lidegaard, men jeg har svært ved at se, hvordan man skal have delvis åbne døre i en sag i en undersøgelseskommission, hvor dommerne så sidder og udspørger nogle, som de ikke ved hvad siger. Skal det så være sådan, at dommerne undervejs, når de pågældende er på vej med et svar, dommerne tror er noget fortroligt, så trykker på en eller anden knap, og så går der en skærm ned foran journalisterne? Der skal laves en offentlig, endelig beretning; det er klart, men jeg mener også, at vi må tage hensyn til vores efterretningstjenester og sige, at alt ikke kan foregå ude i den brede offentlighed.

Kl. 14:01

Formanden (Søren Gade):

Der er ikke flere korte bemærkninger, så vi siger tak til hr. Morten Dahlin fra Venstre. Jeg byder nu velkommen til hr. Henrik Frandsen fra Moderaterne.

Kl. 14:01

(Ordfører)

Henrik Frandsen (M):

Tak for ordet. Det er godt, og det er vigtigt, at både statsministeren og justitsministeren stiller op i en forespørgselsdebat vedrørende FE-sagen. Det viser ministrenes vilje til at give svar og gennemsigtighed i en sag, der har været omgivet af mange spørgsmål. Ligeledes er det godt og vigtigt, at undersøgelsen af FE-sagen nu udvides, og at man nu vil undersøge sagen grundigt og søge efter alle relevante oplysninger for at få en klar forståelse af, hvad der er sket.

Før vi tager det mindste skridt til på baggrund af denne sag at ændre lovgivning eller retsplejeloven, er det vigtigt at overveje det grundigt og lave en afvejning af samtlige faktorer. Principperne om åben retspleje udgør en afgørende del af vores demokrati, og det er noget, vi skal værne om. Højesterets kendelse i sidste uge var en påmindelse om vigtigheden af dette princip, og det kræver stor omtanke, inden vi vælter eller forkorter de hegnspæle, som Højesteret med kendelsen satte op.

Når det så er sagt, er vi selvfølgelig også nødt til at tage det alvorligt, når anklagemyndigheden siger, at det kan være særdeles vanskeligt om ikke umuligt at retsforfølge personer for at bryde tavshedspligten i tilfælde, hvor de tavshedsbelagte oplysninger har en meget alvorlig karakter og derfor ikke kan tåle offentlighedens lys. I det tilfælde vil konsekvensen være, at det de facto kan blive straffrit at bryde sin tavshedspligt. Begge facetter er derfor nødt til at blive undersøgt, så vi kan sikre, at retssager også i fremtiden som udgangspunkt er åbne, og at det skal være meget tungtvejende årsager, der fører til, at man ændrer på dette bærende princip.

I Moderaterne er vi overordnet kede af alle de konspirationsteorier, som flyver rundt gennem luften uden dokumentation i FE-sagen. Derfor er vi selvfølgelig klar til og bakker op om at udvide undersøgelsen, som regeringen også har sagt at den vil i den her sag. Men det rejser også nogle overordnede bekymringer hos os.

Der bliver sat spørgsmålstegn ved, om anklagemyndigheden agerer politisk. Der bliver stillet spørgsmål ved Justitsministeriet og dets rolle. Sådan skal det helst ikke være i et samfund som det danske, og det var også derfor, at Moderaterne allerede i valgkampen sagde, at vi måske skal overveje at splitte Justitsministeriet op. Det er sådan, at i en lang række lande, som vi tit sammenligner os med, ligger politi og anklagemyndighed i et selvstændigt ministerium, mens Justitsministeriets rolle i de lande er at stå vagt om de grundlæggende principper og regler i en retsstat.

Derfor blev de tre partier i regeringsgrundlag også enige om, at der skulle nedsættes en ekspertgruppe, som skulle se på Justitsministeriets opgaver og på, om det kunne være hensigtsmæssigt at splittet ministeriet op. Og jeg tror på, at regeringen snart vil nedsatte det udvalg. Vi skal ikke acceptere, at der konstant bliver sat spørgsmålstegn ved, om myndigheder agerer som uvildige myndigheder. Vi er selvfølgelig klar til en konkret undersøgelse af FE-sagen, men helt overordnet er der brug for at diskutere, om vi kan skabe mere klare linjer, så vi ikke nogen sinde får amerikanske tilstande, hvor der konstant bliver sat spørgsmålstegn ved, om de afgørelser, der bliver truffet, er juridiske eller politiske.

Vi i Moderaterne ønsker ikke amerikanske tilstande i Danmark. Vi ønsker tværtimod, at man værner om og styrker den tillid, som befolkningen altid har haft til myndigheder, og som de har haft siden demokratiets fødsel i Danmark. Tak for ordet.

Kl. 14:06

Formanden (Søren Gade):

Tak for det. Der er ingen korte bemærkninger, så vi siger tak til hr. Henrik Frandsen fra Moderaterne. Jeg giver nu ordet til fru Karina Lorentzen Dehnhardt, Socialistisk Folkeparti.

Kl. 14:06

(Ordfører)

Karina Lorentzen Dehnhardt (SF):

Tak for ordet. Endnu en gang står vi med en ny og markant udvikling i den efterhånden langvarige og spektakulære FE-sag. Det er jo en sag, som er kritisk for tilliden til vores grundlæggende samfundsinstitutioner og derfor også meget alvorlig. Vi taler om en mulig straffesag mod et mangeårigt medlem af Folketinget, som også er tidligere minister og formand for Udvalget vedrørende Efterretningstjenesterne. Som om det ikke var nok, rummer sagen også en varetægtsfængsling, en PET-efterforskning af en mangeårig efterretningschef tiltalt efter straffelovens tungeste paragraffer og med hele syv kendelser afsagt af Højesteret. Det er nok ikke underligt, hvis folk oven på det her forløb undrer sig eller ligefrem spekulerer, for det lyder for vildt til at være sandt. Men i SF synes vi, at spekulationer er det sidste, vi har brug for i denne sag, for det er den simpelt hen for alvorlig til.

I Danmark må anklagemyndigheden kun rejse de sager, som den kan vinde, og i SF tror vi faktisk også på, at når anklagemyndigheden har valgt at rejse en tiltale mod Lars Findsen og Claus Hjort Frederiksen, er det faktisk, fordi den har ment, at der kunne fældes dom. Når det så er sagt, bliver der jo ikke en sag nu, og jeg kan godt forstå, hvis man sidder ude i de danske hjem og undrer sig over det hele. Det er også en lidt vanskelig sag, forstået på den måde, at den indeholder klassificerede oplysninger, som ikke kan lægges frem. Det giver et ekstra lag vil frustrationerne, og derfor synes vi også i SF, at det er nødvendigt, at vi får undersøgt forløbet, får sat et punktum, får renset luften og genopbygget tilliden. Vi har simpelt hen brug for at holde hovedet koldt og få fakta på bordet og få fuldstændig klarhed over begivenhedsforløbet, og også om der er begået fejl eller nogen har gjort sig skyldig i forsømmelser på både det politiske niveau, men også på embedsmandsniveau. Og det kan ske ved at lade Granskningskommissionen undersøge sagen uden nogen begrænsninger, så forløbet kan afdækkes i sin helhed.

Justitsministeren har jo lagt op til at udvide mandatet for FE-Undersøgelseskommissionen. Så langt så godt. Men i den forbindelse bemærker vi, at det er for snævert at undersøge, hvad der har været af usaglige forhold. Det er også vigtigt for os, at den her Undersøgelseskommission får helt frie hænder, men det er lige så vigtigt, at vi som politikere ikke skærer genveje og konkluderer på forhånd. Så for at undgå spekulationer synes jeg, at undersøgelsen skal foregå i regi af Folketinget, for det er nu engang bedst og mest uvildigt. Og så må vi finde ud af, hvordan undersøgelsen kan forløbe, samtidig med vi også respekterer, at der er tale om højt klassificerede oplysninger, som vi skal passe på. Men det må være tjenesternes og regeringens ansvar at fortælle, hvad der kan lægges frem. Vi må nok påregne, at der er en grad af fortrolighed, uanset om undersøgelsen finder sted i regi af Folketinget eller i en ekstern kommission, men derfor kan vi jo godt arbejde for mest mulig åbenhed, og det synes jeg vi skal.

Jeg tror, det vil være en rigtig stor fejl at beskære undersøgelsen så meget, at der kommer til at udestå flere ubesvarede spørgsmål end besvarede spørgsmål, og derfor skal undersøgelsen inkludere både det politiske spor og Samsamsagen, som flere regeringspartier jo lovede at ville undersøge før valget. Det er godt nok nogle gode ambitioner, som fortonede sig efter valget. Vi mener i SF fortsat, at det er det rigtige at gøre, og vi har hele tiden sagt, at der skulle en bred undersøgelse til, og det siger vi igen i dag, så der er ikke noget nyt i vores position.

Så kan vi også forstå, at regeringen er kommet i tvivl om, om der skal ses på spørgsmålet om påtalekompetence. Her vil jeg helt klart sige, at vi også synes, at det skal ses efter, for det giver grobund for spekulationer, hvis justitsministeren skal ind over de her sager. Og så skal vi have et bedre tilsyn med efterretningstjenesterne.

Nu er tiden desværre ved at være gået, og jeg skal også lige nå at læse teksten til et forslag til vedtagelse op. Jeg vil derfor på vegne af SF, Enhedslisten og Alternativet fremsætte følgende:

Forslag til vedtagelse

»Folketinget opfordrer til, at kommissoriet for FE-undersøgelsen udvides, således at det afdækker hele begivenhedsforløbet – også Samsamsagen – og om der er begået fejl og forsømmelser. Sagen bør behandles med størst mulig åbenhed og overlades til Granskningsudvalget, ligesom der skal sættes gang i en proces, der styrker Tilsynet med Efterretningstjenesterne.«

(Forslag til vedtagelse nr. V 7).

Tak for ordet.

Kl. 14:10

Formanden (Søren Gade):

Tak for det. Forslaget til vedtagelse vil indgå i de videre drøftelser. Der er ingen korte bemærkninger, så vi siger tak til fru Karina Lorentzen Dehnhardt fra Socialistisk Folkeparti. Og jeg byder nu velkommen til fru Betina Kastbjerg fra Danmarksdemokraterne.

Kl. 14:11

(Ordfører)

Betina Kastbjerg (DD):

Tak for det. Først tak til Dansk Folkeparti for at indkalde til denne forespørgsel. Onsdag i sidste uge sad jeg på mit kontor og forsøgte at få nedbragt antallet af ubesvarede mails i min indbakke. Tv'et kørte med News i baggrunden og programmet »Lippert« var lige startet med Claus Hjort Frederiksen som gæst. De skulle tale om sagen, hvor hr. Claus Hjort Frederiksen var tiltalt for landsskadelig virksomhed, og hvor Højesteret få dage forinden havde meddelt, at sagen skulle køre for delvis åbne gøre. Kort inde i programmet modtager Lippert en besked og læser en pressemeddelelse op for Claus Hjort Frederiksen. Sagen imod ham er blevet droppet. For åben skærm får en mand, der stod til op imod 12 års fængsel for landsforræderi, pludselig at vide, at sagen er droppet.

På den ene side er det naturligvis dejligt for Claus Hjort Frederiksen, at sagen er droppet – han har selv udtalt, at han selvfølgelig er lettet – men på den anden side vil han altid have sagen hængende over hovedet og ikke få mulighed for at blive frikendt. Jeg synes, det er rædsomt, at man i over 2 år har gået rundt med frygten for op imod 12 års fængsel, og så dropper anklagemyndigheden sagen, fordi Højesteret har sagt, at sagen skal køre for delvis åbne døre. Det scenarie burde man have overvejet, inden man rejste sagen.

Det samme må man sige om Lars Findsen, som tilbragte 70 dage i varetægtsfængsel. Han har fået krænket privatlivets fred og fået spredt rygter om sine seksuelle præferencer – det er et rent karaktermord, det er simpelt hen bare ikke i orden. Den nuværende FE-undersøgelseskommission har brug for en udvidelse. Justitsministeren har været ude at sige, at Kommissionen skal udvides, så det kan opklares, om der er taget usaglige hensyn i forbindelse med sagerne mod Claus Hjort Frederiksen og Lars Findsen.

Det lyder jo meget fint, men som situationen er lige nu, er det et kommissorium, som har ophæng i Justitsministeriet og ikke i Folketinget. Hvis kommissionen vender retur og beder om f.eks. ekstra tid eller en udvidelse af genstandsfeltet, kan man jo frygte, at Justitsministeriet sagde nej. Det vil sige, at offentligheden ikke får hele sandheden og heller ikke får at vide, at kommissionen rent faktisk har bedt om ekstra tid eller en udvidelse af genstandsfeltet – det hele bliver bare henlagt.

Så i Danmarksdemokraterne ønsker vi naturligvis, at vi skal bruge Folketingets nye redskab, Granskningsudvalget, således at det er Folketinget, der kan give en tilladelse til eventuel mere tid eller en ændring af scope of work, og ikke Justitsministeriet, selv om jeg ikke er i tvivl om, at regeringen meget gerne vil have serveretten til at definere, hvordan regeringen skal undersøge regeringens handlen i den her sag. Hver en sten skal og må vendes i den her sag, ikke blot usaglige hensyn. Hele forløbet skal undersøges; alle involverede parter skal undersøges. Vi skal have afdækket, hvem der traf beslutningerne om hjemsendelserne, om overvågning, om sigtelser, og hvornår beslutningerne blev truffet, herunder også hvilken rolle statsministeren og hendes departementschef har spillet under hele sagen.

Vi har brug for en kommissionsundersøgelse, der får mulighed for at afhøre alle de personer, man vil, herunder statsministeren og hendes departementschef. Kommissionen skal have mulighed for at kunne få udleveret al materiale, den efterspørger, på alle niveauer – dvs. både på det politiske niveau og på myndighedsniveau – så skandalen kan undersøges fyldestgørende.

Tilbage står så, at FE-sagen har medført, at tilliden til statsapparatet har lidt et gevaldigt knæk. Det burde også være en i regeringens interesse, at den kommende undersøgelse kan være med til at afdække, hvad der helt konkret skete forud for og under hjemsendelsen af de fem medarbejdere i Forsvarets Efterretningstjeneste, herunder Lars Findsen, som fik sagen til at rulle, samt det efterfølgende forløb, som mange eksperter har betegnet som danmarkshistoriens største efterretningsskandale. Alt skal frem i denne sag. Og hvis regeringen har bare en lille smule respekt for folkestyret, anerkender den behovet for at få den her sag undersøgt.

Nu har vi haft Mette Frederiksen som statsminister i over 4 år. I den tid er det lykkedes hende at placere sig selv i centrum for to af de største forvaltningsskandaler i nyere danmarkshistorie: Minkskandalen, og nu FE-skandalen. Det burde vække lidt stof til eftertanke. Tak for ordet.

Kl. 14:14

Formanden (Søren Gade):

Tak for det. Der er ingen korte bemærkninger, så vi siger tak til fru Betina Kastbjerg fra Danmarksdemokraterne. Jeg byder nu velkommen til hr. Steffen Larsen, Liberal Alliance.

Kl. 14:14

(Ordfører)

Steffen Larsen (LA):

Tak, hr. formand. Denne sag er jo grundlæggende alt andet end konspirationsteorier, selv om justitsministeren således forsøger at nedgøre kritikere af sagsforløbet i FE-sagen. Men jeg bemærker, at vi kritikere er i godt selskab. Der er professor Eva Schmidt, Michael Gøtze, Jørn Vestergaard, Lasse Lund Madsen, Frederik Waage, Sten Schaumburg-Müller, for blot at nævne nogle. Derudover er der også tidligere embedsfolk som Michael Lund, Michael Christiansen, Anders Troldborg, Karsten Dybvad og Jacob Kaarsbo, for blot at nævne nogle, og tidligere toppolitikere som Uffe Ellemann-Jensen og Anders Fogh Rasmussen m.fl.

Så er vejen virkelig så fuld af spøgelsesbilister? får man jo lyst til at spørge Socialdemokratiet og Justitsministeriet. For når regeringen og Socialdemokratiet påstår, at der køres konspirationsteorier, kunne de jo nemt komme dem til livs. De kunne lade undersøgelsen være fæstet i Folketinget, lade der være delvis åbne døre eller lade det blive undersøgt uden begrænsninger af dommerne i kommissionen, såsom at dommerne har det her snævre juridiske begreb usaglige hensyn, eller at det, når de skal indkalde vidner, skal være strengt nødvendigt.

Man hjemsendte altså medarbejderne i FE, og de hjemsendte fra FE blev pure frikendt. Anklagerne mod dem var grundløse, og det handlede blot om kabelsamarbejdet med USA, som alle jo i forvejen kendte til fra DR-dokumentarer, forsider på Politiken, Berlingske Tidende, Jyllands-Posten og flere andre dagblade. Vi ved nu blot, at anklagerne mod Claus Hjort Frederiksen og Lars Findsen frafaldt, og de frafaldt, fordi man ikke mente, at man kunne få en dom, og det er jo alligevel utroligt. Man fører sagerne, man går i Højesteret, og man taber.

Der er så meget, der er svært at forstå. Hvordan kunne man træffe så dårlige beslutninger? Det er jo her, at spørgsmålet kommer, også i forhold til magtens tredeling. Regeringen er jo gået ind nu og har sagt, at de vil ændre i lovgivningen, fordi det jo umiddelbart er et problem, når man ikke vinder i Højesteret. Og der må det konkluderes, at de ligner dårlige tabere, og hvad er værre end dårlige tabere i denne verden? Ja, det er dårlige tabere med 90 mandater. For de går ud og vil lave loven om, på trods af at udgangspunktet i retsplejen i Danmark er åbenhed – åbenhed i vores retssager og åbenhed i domstolene. Det skal vi holde styr på. Magtens tredeling er ikke for sjov, og vi er nødt til, i hvert fald som Folketing, at sige som lovgivende forsamling, at det er besværligt for os at se på en regering, der vil lave loven om, fordi den taber i Højesteret, alene for at give sig selv bedre kort på hånden. For det er jo åbenhed og offentlighed, der lufter ud og fjerner lugten fra dårlige sager. Tak.

Kl. 14:18

Formanden (Søren Gade):

Tak for det. Der er ingen korte bemærkninger til hr. Steffen Larsen. Så vi siger tak for ordførertalen. Og inden jeg giver ordet til fru Mai Mercado fra Det Konservative Folkeparti, vil jeg sige, at vi er foran i tidsplanen, så hvis der er nogen, der føler trang til at taste sig ind til korte bemærkninger, kan man gøre det nu. For vi har jo tid frem til kl. 15.

Hermed giver jeg ordet til fru Mai Mercado fra Det Konservative Folkeparti.

Kl. 14:18

(Ordfører)

Mai Mercado (KF):

FE-sagen er en regulær politisk og retslig skandale. Den tager sin begyndelse, da den daværende regering med tidligere minister fru Trine Bramsen i spidsen i august 2020 vælger at hjemsende fem medarbejdere. Det sker, efter at tilsynet udtaler kritik af, at efterretningstjenesterne kan have begået en stribe lovbrud, herunder at have hemmeligholdt uberettigede aktiviteter, altså det, som vi i dag kender som kabelsamarbejdet.

Vi ved i dag, at de medarbejdere aldrig skulle have været hjemsendt, for de blev frikendt af den undersøgelseskommission, der siden hen blev nedsat, og vi ved, at regeringen begik en kæmpe brøler ved at hjemsende dem. Alt det vidste Claus Hjort Frederiksen godt den eftermiddag, han satte sig i stolen for at blive interviewet om den her fadæse, og så rullede sagen. For interviewet førte til, at Claus Hjort Frederiksen blev sigtet for at røbe statshemmeligheder, en overtrædelse af straffeloven med en strafferamme på helt op til 12 år. Vi ved også, at Folketinget nægtede at ophæve Claus Hjort Frederiksens immunitet, så sagen kunne komme for retten, fordi anklagen var mørkelagt. Det var Venstre også enige i dengang. Og vi ved, at Højesteret gik imod anklagemyndigheden og afgjorde, at sagen mod Lars Findsen og Claus Hjort Frederiksen skulle køre for delvist åbne døre. Højesteret skriver i begge kendelser, at straffesagerne mod Claus Hjort Frederiksen og Lars Findsen navnlig handler om kabelsamarbejdet, som var offentligt kendt. Samtidig stod det klart, at Højesteret gav Claus Hjort Frederiksen medhold i, at sagen imod ham er politisk. Bl.a. derfor skulle den sag køre som en nævningesag. Alle kender forløbet. Sagen førte til, at anklagemyndigheden frafaldt tiltalen, og nu står vi her, hvor Danmark vækker international opsigt for at have ført sager mod en tidligere spionchef og en oppositionspolitiker, hvor Højesteret er gået imod anklagemyndigheden og har krævet delvis åbenhed. Det kalder på en undersøgelse, der kommer helt til bunds.

Men det vil regeringen ikke. I forvejen har regeringen nedsat en undersøgelseskommission, der skal undersøge, om der er sket usaglige hensyn hos myndighederne i FE-sagen. Den bliver nu også udvidet til at omhandle usaglige hensyn hos myndighederne vedrørende Claus Hjort Frederiksen. Almindeligvis skal en undersøgelseskommission undersøge fejl og mangler, herunder om der er begået lovovertrædelser, og om der kan placeres et ansvar både politisk og i embedsværket. Men den her kommissionsundersøgelse skal kun undersøge, om der er sket usaglige hensyn hos myndighederne, og det betyder, at hverken Statsministeriet eller regeringen undersøges eller granskes, og det er meget kritisabelt, når både Lars Findsen og Claus Hjort Frederiksen så tydeligt har sagt, at både toppen af statsadministrationen og toppen af det politiske niveau er involveret i denne sag.

Når Venstre og Socialdemokratiet så her fra talerstolen siger, at undersøgelseskommissionen bare kan undersøge dem, de vil, og invitere til forhør af dem, de vil, så er det spin; det er direkte på kant med virkeligheden. De ved det godt, og dermed kommer det også med kant med sandheden. For en undersøgelseskommission undersøger kun det, der står i kommissoriet, den undersøger hverken mere eller andet. Undersøgelseskommissionen her er tidsafgrænset, jo kortere tid, jo skarpere afgrænsning, og skulle en hurtigtarbejdende kommission ønske sig at lave yderligere undersøgelser, ja, så vil de henvende sig til opdragsgiveren og bede om et tillægskommissorium og mere tid, nøjagtig ligesom dengang Minkkommissionen blev bedt om at undersøge politiets action card. Men opdragsgiveren er ikke Folketinget, det er Justitsministeriet, så selv hvis FE-kommissionen vil udvide undersøgelsen, eksempelvis vedrørende det politiske niveau, så kan justitsministeren bare afvise det, uden at det kommer til offentlighedens kendskab. Denne undersøgelseskommissions tilrettelæggelse er i sin form designet til at have armslængde til statsministeren, regeringen og toppen af statsadministrationen.

Jeg startede i min indledning med at konstatere, at den her sag er en politisk og retlig skandale. Jeg har uddybet hvorfor, Folketinget bør i fællesskab træffe en beslutning om at få undersøgt hele sagen.

Kl. 14:23

Formanden (Søren Gade):

Tak for det. Der er en enkelt, der ønsker en kort bemærkning. Hr. Christian Rabjerg Madsen fra Socialdemokratiet. Værsgo.

Kl. 14:23

Christian Rabjerg Madsen (S):

Tak for det. Konservative har ved flere lejligheder kritiseret regeringen for politisk at blande sig i FE-sagen. Nu lyder kritikken pludselig fra bl.a. hr. Søren Pape Poulsen, der i går i salen sagde, at regeringen skulle have grebet ind og bremset en pressemeddelelse fra TET; regeringen skulle have skredet ind og have modsat sig, at anklagemyndigheden ønskede at forfølge sagen mod Lars Findsen og Claus Hjort Frederiksen. Kan Konservative bestemme sig for, om man vil kritisere for politisk indblanding, eller om man i virkeligheden ønsker politisk indblanding fra regeringens side i de pågældende sager?

Kl. 14:23

Formanden (Søren Gade):

Ordføreren.

Kl. 14:23

Mai Mercado (KF):

Vi ønsker en fuld afdækning. Vi ønsker jo et kommissorium, som er så bredt, at det både tager centraladministrationen og det politiske niveau med. Og når man fastlægger et kommissorium så smalt, at det kun handler om særlige hensyn hos myndighederne, har man fraskrevet sig alt det andet. Så hvis regeringen rent faktisk gik op i mistillid til politikere, gik op i, at folk på gaden ikke forstår et hak af, hvad det er, der foregår i den her sag, burde man jo lave en kommissionsundersøgelse med ophæng i Folketinget og sikre åbenhed omkring det, der kan være åbenhed om. Højesteret sagde jo også, at man godt kunne køre med delvis åbne døre og sikre, at man altså fik afdækket det hele og kom til bunds i det.

Kl. 14:24

Formanden (Søren Gade):

Hr. Christian Rabjerg Madsen.

Kl. 14:24

Christian Rabjerg Madsen (S):

Jamen det er jo, med al respekt, noget sludder, for jeg spurgte ikke om, hvordan Konservative gerne ser undersøgelsen indrettet; det spurgte jeg ikke om. Det, jeg derimod spurgte om, var, om Konservative ønsker sig mere politisk indblanding fra regeringens side, ønsker, at man havde tilsidesat kritikken fra TET, ønsker, at man var gået imod anklagemyndigheden, eller om Konservatives kritik af regeringen går på, at man blander sig politisk. Man har sagt begge dele, og jeg mener, at de to kritikpunkter gensidigt udelukker hinanden.

Kl. 14:25

Formanden (Søren Gade):

Ordføreren.

Kl. 14:25

Mai Mercado (KF):

Det er uomtvisteligt, at den tidligere forsvarsminister Trine Bramsen aldrig skulle have ageret, som hun gjorde – som en elefant i en glasbutik. Og jeg tror, at regeringen bitterlig fortryder, at man hjemsendte de fem medarbejdere. Og så er det jo Claus Hjort Frederiksen og Lars Findsen, som selv siger, at det er det øverste politiske niveau i Danmark, og at det er statsadministrationen, som har blandet sig, og derfor siger vi jo, at det er nødvendigt at få undersøgt: Hvem vidste hvad på hvilket tidspunkt? Det er utroligt, at regeringen afviser det så entydigt, og at man ikke engang tager drøftelsen om det med Folketinget.

Kl. 14:25

Formanden (Søren Gade):

Tak for det. Nu er der ikke flere korte bemærkninger, så vi siger tak til fru Mai Mercado fra Det Konservative Folkeparti. Og jeg byder nu velkommen til fru Rosa Lund fra Enhedslisten.

Kl. 14:25

(Ordfører)

Rosa Lund (EL):

Tak. Jeg synes ikke, at vi skal glemme, hvordan det hele startede, nemlig med et kabelsamarbejde mellem USA og Danmark, ulovlig masseovervågning af europæiske borgere – alt sammen foregået uden offentlighedens kendskab og uden nogen form for demokratisk kontrol. Nu står vi så her i den her mærkelige situation, hvor Højesteret har slået fast, at regeringens store hemmelighed, altså i forhold til om kabelsamarbejdet overhovedet har fundet sted, egentlig er offentligt kendt. Hemmeligheden er ikke længere hemmelig, men almen viden.

Regeringens svar på det er så, at man dropper de sager, der er anlagt mod bl.a. Claus Hjort Frederiksen og Lars Findsen, og det undrer mig, for Højesteret har jo sådan set slået fast, at der ikke er noget, der er hemmeligt længere, så sagerne ville fint kunne føres for åbne døre. Jeg siger det også for at slå fast og for at understrege, at der ikke er nogen herinde i den her sal, der foreslår, at vi skal smække efterretningshemmeligheder på forsiden af Ekstra Bladet. Det er der ikke nogen af os der foreslår; vi siger præcis det samme som Højesteret, nemlig at der er brug for åbenhed om det her, og at det her kan gøres i åbenhed, uden at det skader Danmarks sikkerhed.

Så kan jeg jo forstå, at det hele kan henføres til konspirationsteorier, for regeringen har jo ikke noget at skjule, og derfor kan man bare sige, at der er mange konspirationsteorier og gætterier i luften. Jeg forstår egentlig godt, at man fra regeringens side er træt af konspirationsteorier; de er da også trælse. Der er mange vilde påstande derude, det er jeg enig i, men de er der jo netop, fordi der er et informationsvakuum eller, for at bruge justitsministerens egne ord, et tomrum af fakta.

Hvem er det så, der har skabt det her tomrum af fakta? Det er i hvert fald ikke Folketinget, og det er heller ikke Højesteret. Pilen peger tilbage på regeringen. Og den bedste måde at gøre op med det tomrum af fakta på eller at gøre op med konspirationsteorierne på er jo ved at undersøge det til bunds så åbent som overhovedet muligt i Folketinget, så vi kan få frem, hvad der er op og ned i den her sag.

Jeg mener, at vi har krav på, at så stor en skandale, som det her sagskompleks er eller i hvert fald lyder til at være og ser ud til at være, bliver undersøgt ordentligt. Og det kan godt være, at justitsministeren synes, at den udvidelse af undersøgelsen til at omfatte usaglige hensyn er tilstrækkelig, men det er altså langtfra tilstrækkeligt kun at undersøge det hjørne.

Jeg tillader mig igen at minde om, at det her sagskompleks også omfatter sagen om Ahmed Samsam, som muligvis har været agent for PET og FE og muligvis ikke. Skal man tro det, som DR's Louise Dalsgaard og Berlingskes Jens Anton Bjørnager og Jens Beck Nielsen har afdækket, er der meget, der tyder på, at Ahmed Samsam har været agent. Og når man nu er i gang med at fjerne konspirationsteorierne, med at udrydde gætterierne ved at lave en undersøgelse, hvorfor så ikke gøre det ordentligt, hvorfor så ikke også inddrage sagen om Ahmed Samsam, hvorfor ikke lægge undersøgelsen i Folketinget, så vi får så stor en åbenhed som overhovedet muligt?

Enhedslisten kan bakke op om det forslag til vedtagelse, som fru Karina Lorentzen Dehnhardt læste op.

Kl. 14:30

Den fg. formand (Annette Lind):

Tak til fru Rosa Lund. Der er ikke nogen korte bemærkninger. Den næste ordfører, vi skal sige velkommen til, er hr. Martin Lidegaard fra Radikale Venstre. Værsgo.

Kl. 14:30

(Ordfører)

Martin Lidegaard (RV):

Mange tak. Det, der er dagens store debat, er, som jeg ser det, hvad det er for en kommissionsundersøgelse, vi skal have for hele det her forløb. Det første spørgsmål, man må stille sig i den sammenhæng, er jo: Hvorfor skal vi overhovedet have en undersøgelse? Hvad er det, vi gerne vil med den undersøgelse? Jeg forstår på justitsministeren, at formålet primært er at imødegå konspirationsteorier, men jeg vil gerne sige, at Radikale Venstres tilgang til det her er, at vi gerne vil forstå, hvad der er sket, for at vi kan undgå at komme i lignende situationer igen. Det er sådan set formålet set fra vores synspunkt, altså også at forebygge, at vi skal komme i den her situation igen.

Det får mig til at foreslå tre ændringer i forhold til det kommissorium og den kommissionsundersøgelse, som regeringen lægger op til, og de er på linje med det, som de andre partier har nævnt. Det første forslag er, at det skal have en forankring i Folketinget. Det handler ikke om at have tillid eller ikke at have tillid til de landsdommere, der bliver sat til det, men den, der nedsætter en kommission, om det så er Folketinget eller regeringen, fastlægger jo kommissoriet, udpeger medlemmerne og koordinerer de praktiske forhold for undersøgelsen, og endelig, hvis der skulle opstå tvivlsspørgsmål for kommissionen, og man skal tilbage og spørge opdragsgiverne, vil det også have en betydning, om det er Folketinget eller regeringen.

Det andet, vi godt kunne tænke os, var så at få et bredere kommissorium. Flere har været inde på det. Vi synes ikke, at man skal lade sig inspirere af det kommissorium, der var for den første del af FE-sagen tilbage i 2020. Vi synes, at vi skal lade os inspirere at de kommissorier, der i øvrigt har været i dansk historie. Hvis jeg selv skulle pege på et, som jeg synes er dejlig upolitisk og upolemisk, så er det faktisk kommissoriet for Instrukskommissionen; det kunne man måske godt lade sig inspirere af her. Det åbner mulighed for at kigge på både fejl og forsømmelser, åbner mulighed for at afhøre alle og i det hele taget lade det være op til landsdommerne, hvordan man skal gebærde sig og håndtere den opgave, man har fået.

Det tredje forslag, vi har, handler om åbenhed, og der kan jeg godt høre, at vi ser noget anderledes på det, end regeringen gør. Men jeg synes nu alligevel, jeg vil opfordre regeringen til at kigge nøje på de argumenter, Højesteret har for, at de mener, det er forsvarligt i denne konkrete sag at have en større åbenhed. Det er jo, at hvis vi kigger på den undersøgelse, vi har haft, om den første del af forløbet, hvor vi undersøgte, om det var berettiget at hjemsende de her fire ledende medarbejdere i Forsvarets Efterretningstjeneste, så var konklusionen af den undersøgelse jo entydigt, at det ikke var berettiget, men det eneste, vi har fået at vide derfra, er, at det ikke var berettiget. Vi aner ikke, hvorfor man så gjorde det alligevel, og hvordan man kunne have undgået det, og dermed hvordan man kunne være blevet klogere på hele forløbet og lære af det og undgå at gøre det igen fremefter. Så det er et helt konkret eksempel på, havd man får, hvis man vælger den lukkede form og ikke den mere delvist åbne form.

Der er blevet fremsat flere forslag til vedtagelse. Vi endte med at sige nej tak til det fra de røde partier, fordi man involverede Samsamsagen i det her. Jeg vil gerne sige, at jeg ikke synes, at man skal blande de to sager sammen; det tror jeg ikke vil føre til et mere klart mandat til de kommissioner. Men vi støtter hundrede procent, at vi i et andet spor skal have en undersøgelse af Samsamsagen. Det er grunden til, at vi ikke kunne se os i det og i stedet for tilslutter os forslaget til vedtagelse fra de blå partier, som blev præsenteret af ordføreren for forslagsstillerne.

Til allersidst vil jeg bare sige, at vi glæder os over, at regeringen, på trods af de tydelige uenigheder, der er, har inviteret til forhandlinger om både undersøgelseskommissionen og kommissoriet. Dem vil vi komme til, og vi glæder os til at drøfte det med regeringen, idet vi håber, at vi kan flytte lidt på nogle af de lidt fastlåste positioner, som kommer til udtryk i dag.

Kl. 14:34

Den fg. formand (Annette Lind):

Tak til hr. Martin Lidegaard for ordførertalen. Den sidste ordfører er fru Pernille Vermund fra Nye Borgerlige. Værsgo.

Kl. 14:34

(Ordfører)

Pernille Vermund (NB):

Tak. FE-sagen er en skandale – en skandale, der har kompromitteret de anklagedes privatliv og belastet vores efterretningstjenester. Det er under al kritik! Forud for valget sidste år var der blandt de borgerlige partier enighed om, at der skulle nedsættes en undersøgelseskommission af hele FE-sagen. I Nye Borgerlige var vi glade for før valget at få opbakning af både Moderaterne og Radikale Venstre, men siden er Venstre og Moderaterne gået i regering, og nu får vi så en undersøgelseskommission, der lader til at holde hånden over centrale oplysninger om statsministeren og Statsministeriets ageren i sagen. Det er betænkeligt.

Jeg konstaterer i dag, at hr. Morten Dahlin, Venstre, mener, den kommission, der nu nedsættes, opfylder de kriterier, som Venstre før valget lagde pen til. Det kommer vi i Nye Borgerlige til at følge op på. Jeg konstaterer også, at statsministeren i sit svar til mig afviser personligt at have godkendt sigtelsen af Claus Hjort Frederiksen. Det finder jeg svært at tro på. Skulle jeg have misforstået statsministeren, skulle svaret til mig fra statsministeren i dag betyde, at statsministeren personligt har godkendt sigtelsen at Claus Hjort Frederiksen, hører jeg det naturligvis gerne. Men ellers må jeg forstå statsministerens svar sådan, at statsministeren ikke personligt har godkendt sigtelsen af Claus Hjort Frederiksen.

I Nye Borgerlige vil vi til bunds i den her sag. Det er Danmarks sikkerhed og danskernes frihed, regeringen i FE-sagen har gamblet med, og det er en skandale. Tak for ordet.

Kl. 14:36

Den fg. formand (Annette Lind):

Tak til fru Pernille Vermund. Der er ikke nogen korte bemærkninger. Så er vi igennem ordførerrækken, og derfor skal vi sige velkommen til justitsministeren. Værsgo.

Kl. 14:36

Justitsministeren (Peter Hummelgaard):

Mange tak for det. Jeg skal gøre det til en kort replik. Som jeg sagde i min indledning, er det afgørende for Danmark og også for danskernes sikkerhed, at vi har effektive efterretningstjenester, som kan bekæmpe de kræfter, der vil os og vores åbne samfundsmodel det ondt. Der er fortrolighed afgørende for, at efterretningstjenesterne effektivt også kan udføre deres arbejde. Som det er sagt fra min egen side, som det har været sagt fra statsministerens side, og som det har været sagt fra en række ordføreres side – bare så det er sagt igen – så kan jeg klart afvise, at sagerne på nogen som helst måde har været drevet af politiske eller personlige motiver.

Samtidig noterer jeg mig jo, at konspirationerne ikke desto mindre lever, og det har de også i en vis udstrækning gjort i debatten i dag. Det er jo også derfor, regeringen lægger op til at udvide mandatet for den igangværende FE-undersøgelseskommission, så spekulationerne kan blive aflivet. Konspirationsteorierne kredser jo om, at der ligger politiske eller personlige motiver bag straffesagerne. Derfor mener regeringen, at den igangværende FE-kommissionsundersøgelse skal udvides til at omfatte, om der er varetaget usaglige hensyn i forbindelse med sagerne, fordi f.eks. politiske eller personlige motiver helt klart vil være usaglige i forhold til behandlingen af straffesagerne. Undersøgelsen kommer, som flere jo også har været inde på i dag, til at omhandle højt klassificerede oplysninger, som det af hensyn til statens sikkerhed er nødvendigt også at beskytte. Rammerne for undersøgelsen bliver således også de samme som for den igangværende FE-kommission.

Kommissionen tilrettelægger selv sin undersøgelse og vil få adgang til alt relevant materiale, så kommissionen selv kan vurdere, hvor det er særlig relevant at rette sit fokus. Hvis Kommissionen finder det relevant at se på, om ministre eller embedsmænd har foranlediget, at der er blevet varetaget usaglige hensyn, så vil de naturligvis også være en del af undersøgelsen. Mit perspektiv er jo, at undersøgelsen skal gennemføres så hurtigt, som det er forsvarligt og muligt, uden at der på nuværende tidspunkt er en præcis tidsplan for det. Men en udvidelse af FE-Kommissionens mandat vil få betydning for, hvor lang tid i undersøgelsen vil tage.

Jeg ser frem til de videre drøftelser af rammerne for undersøgelsen med Folketingets partier og takker for en god debat i dag.

Kl. 14:39

Den fg. formand (Annette Lind):

Tak til justitsministeren. Det er således, at når man har hasteforespørgselsdebatter, har man 2 timer. Derfor har vi indtil helt nøjagtig kl. 15.01. Ordførere, der ikke har haft en kort bemærkning endnu, og øvrige ordførere bliver prioriteret, men alle er velkomne til at stille spørgsmål frem til kl. 15.01. Der er allerede en lang række, som ønsker ordet. Den første, som får ordet, er fru Mai Mercado fra Det Konservative Folkeparti. Værsgo.

Kl. 14:39

Mai Mercado (KF):

Først og fremmest skal jeg jo beklage, at statsministeren ikke er her til at tage en anden runde, for det var jo sådan set hende, der var indkaldt i hasteforespørgslen.

Så vil jeg egentlig bare stille et spørgsmål til det, som ministeren sagde her til sidst, nemlig at hvis man skal udvide FE-mandatet, skal man også udvide tidsperspektivet. Har regeringen et ønske om rent faktisk at invitere til en reel forhandling om kommissoriet, også det nye tillægskommissorie, om at få undersøgt Claus Hjort Frederiksens rolle i sagen, eller insisterer man bare på at køre det igennem? Og når jeg spørger, er det jo, fordi da det nuværende FE-kommissorium blev til, var der jo en lang række partier, som ønskede, at man skulle være mere grundige og også undersøge baggrunden for aflytningerne i FE-sagen, og det ønskede regeringen ikke. Så jeg vil bare spørge, om regeringen denne gang rent faktisk ønsker at lytte til Folketinget.

Kl. 14:40

Den fg. formand (Annette Lind):

Justitsministeren, værsgo.

Kl. 14:40

Justitsministeren (Peter Hummelgaard):

Det vil jeg svare ja på, ellers ville vi ikke indkalde til drøftelser. For det andet er det også et udtryk for, at regeringen, også dengang vi drøftede den nuværende FE-undersøgelseskommission, har lyttet. Det er jo derfor, at jeg har meldt ud tidligt i de forgangne uger, at vi vil udvide FE-undersøgelseskommissionens mandat til i virkeligheden at indeholde nogle af de ønsker, der var, dengang vi nedsatte den første FE-undersøgelseskommission. Vi er en lyttende regering.

Kl. 14:41

Den fg. formand (Annette Lind):

Er der en anden kort bemærkning? Ja. Værsgo.

Kl. 14:41

Mai Mercado (KF):

Jo, det siger man, men det følger bare ikke af handlingen. Det er jo helt korrekt, at en stor del af Folketingets partier ønskede, at den undersøgelseskommission blev bredere end det, den endte med. Så man har jo ikke lyttet til Folketinget. Man har jo bare kørt det, man selv ville, igennem. Og når det så er, at justitsministeren står på Folketingets talerstol og siger, at der ikke er nogen grænser for, hvem undersøgelseskommissionen kan indkalde, så passer det jo ikke, for en undersøgelseskommission vil smalt fokusere på sit opdrag, og det er at undersøge særlige hensyn til myndighederne, og det vil jeg bare have bekræftet af justitsministeren.

Kl. 14:42

Den fg. formand (Annette Lind):

Justitsministeren.

Kl. 14:42

Justitsministeren (Peter Hummelgaard):

Vi lægger ikke op til, at undersøgelseskommissionen skal undersøge særlige hensyn til myndighederne. Vi lægger op til, at FE-undersøgelseskommissionen får udvidet mandat, så den undersøger, hvorvidt der er foretaget usaglige hensyn i forbindelse med iværksættelsen og tilrettelæggelsen af både efterforskning og retsforfølgning af Lars Findsen og Claus Hjort Frederiksen. Jeg vil også vove den påstand, at mange af de ting, der har været bragt op i debatten, som jeg mener, og det er jo en politisk betragtning, både er skadelige og konspiratoriske, men ikke desto mindre er åben over for at undersøge, vil være omfattet af den formulering.

Kl. 14:42

Den fg. formand (Annette Lind):

Tak for det. Den næste, jeg gerne vil give ordet til, er fru Betina Kastbjerg fra Danmarksdemokraterne. Værsgo.

Kl. 14:42

Betina Kastbjerg (DD):

Tak for det. Jeg vil også starte med at sige, at jeg er skuffet over, at statsministeren ikke går på talerstolen igen. Jeg havde også gemt mit spørgsmål til statsministeren, men det var jo det samme, der skete, da hun var indkaldt i samråd om Elbitsagen, da sendte hun også forsvarsministeren, så det er jo nok sådan, det er. Så jeg vil stille justitsministeren et spørgsmål.

Vil justitsministeren bekræfte, at det ikke er hensigtsmæssigt, at det er Justitsministeriet, der, kan man sige, i stedet for Folketinget skal undersøge FE-sagen, det vil sige, at man undersøger sig selv?

Kl. 14:43

Den fg. formand (Annette Lind):

Ministeren.

Kl. 14:43

Justitsministeren (Peter Hummelgaard):

Nej, det vil jeg ikke bekræfte, for det er jeg jo dybt uenig i. Det, at Justitsministeriet udarbejder og fremsætter lovgrundlaget for en undersøgelseskommission, er egentlig med få undtagelser sædvanlig praksis, og det er ikke ensbetydende med, at Justitsministeriet dermed har hånd i hanke med, hvad undersøgelseskommissionen så foretager sig, eller hvor undersøgelseskommissionen i øvrigt foretager sit arbejde.

Undersøgelseskommissionen er fuldstændig uafhængig, ligesom de tre landsdommere, der er udpeget til at stå i spidsen for undersøgelsen, er fuldstændig uafhængige.

Kl. 14:43

Den fg. formand (Annette Lind):

Fru Betina Kastbjerg fra Danmarksdemokraterne. Værsgo.

Kl. 14:43

Betina Kastbjerg (DD):

Jeg jo hører selvfølgelig, hvad justitsministeren siger. Men hvis man ønsker, at alt skal belyses, hvorfor er det så, at man ikke kan acceptere, at der er et stort mindretal, som ønsker, at undersøgelsen skal have ophæng i Folketinget og ikke i Justitsministeriet selv?

Kl. 14:44

Den fg. formand (Annette Lind):

Justitsministeren.

Kl. 14:44

Justitsministeren (Peter Hummelgaard):

Men det er, fordi jeg er uenig med det mindretal i Folketinget, og det er jeg af den årsag, at vi her har at gøre med et sagskompleks, der indeholder højt klassificerede oplysninger. Og der er en grund til, at man allerede i dag i Folketinget håndterer højt klassificerede oplysninger på en meget speciel måde. Det er indrettet i et udvalg for sig selv, altså Kontroludvalget, hvor det også kun er nogle af Folketingets partier, der har sæde. Jeg mener i øvrigt også, at fru Betina Kastbjergs parti har sæde der, og derfor mener jeg selvfølgelig også, at der skal være og iagttages helt særlige hensyn og helt særlige rammer, hvis det er sådan, at man reelt gerne vil have undersøgt det her.

Kl. 14:44

Den fg. formand (Annette Lind):

Tak. Vi skal lige overholde taletiderne. Der er fortsat rigtig mange, der gerne vil spørge, og der er ikke ret lang tid tilbage.

Den næste, jeg vil give ordet til, er fru Rosa Lund fra Enhedslisten. Værsgo.

Kl. 14:44

Rosa Lund (EL):

Tak for det. Justitsministeren ved, at djævlen ligger i detaljen. Derfor vil jeg gerne spørge justitsministeren: Skal kommissionen have frie rammer, frie muligheder, for at indkalde vidner? Eller skal det være sådan, som det står i kommissoriet i dag, at der kun skal indkaldes vidner, når det er strengt nødvendigt? Justitsministeren er jurist, og jeg ved, at justitsministeren godt forstår forskellen.

Kl. 14:45

Den fg. formand (Annette Lind):

Ministeren, værsgo.

Kl. 14:45

Justitsministeren (Peter Hummelgaard):

Jeg forstår udmærket forskellen, og der er en grund til, at det står beskrevet på den måde. Hver evige eneste gang der bliver indkaldt et vidne til afhøring, sidder der jo en masse bisiddere med – der er jo et helt setup – og derfor er det op til kommissionen af vurdere, hvem det er, det er strengt nødvendigt at indkalde til at belyse det hjørne af sagen, man nu engang fra kommissionens side gerne vil have belyst, og at der ikke skal indkaldes vidner i øst og i vest, hvis det reelt ikke fører til at belyse det, som kommissionen gerne vil belyse.

Så jeg synes sådan set, det er en fornuftig formulering, der står i det eksisterende kommissorium, og vi vil også lægge op til, at det står i det fremadrettede kommissorium, fordi vi her har at gøre med højt klassificerede oplysninger, oplysninger, hemmeligheder, om man vil, som også skal beskyttes.

Kl. 14:46

Den fg. formand (Annette Lind):

Fru Rosa Lund.

Kl. 14:46

Rosa Lund (EL):

Så jeg skal forstå det sådan, at når regeringen siger, at alt skal undersøges, at hver en sten skal vende, at nu skal vi konspirationsteorierne til livs, så skal kommissionen alligevel ikke have mulighed og vide rammer for at indkalde vidner? Kan justitsministeren ikke godt selv se, at det er lidt modsigende?

Kl. 14:46

Den fg. formand (Annette Lind):

Ministeren.

Kl. 14:46

Justitsministeren (Peter Hummelgaard):

Men det er der overhovedet ikke noget modsigende ved, og FE-kommissionen står fuldstændig i sin egen ret til at tilrettelægge, hvordan man griber arbejdet an, både i forhold til hvilke dokumenter der skal indhentes og kigges på, og hvilke vidner der skal indkaldes. Og de vidner skal indkaldes, når det er strengt nødvendigt, bl.a. af hensyn til at der vil være afgrænsninger for, hvor mange mennesker man kan dele de højt klassificerede oplysninger med.

Kl. 14:46

Den fg. formand (Annette Lind):

Tak for det. Så er det ordføreren for LA's tur. Værsgo, hr. Steffen Larsen.

Kl. 14:47

Steffen Larsen (LA):

Kan ministeren bekræfte, at usaglige hensyn er et meget snævert juridisk begreb, som bl.a. professor i forvaltningsret ved Københavns Universitet Michael Gøtzsche og professor emeritus Jørgen Grønnegård Christensen mener det er? Eller er ministeren uenig med professorerne?

Kl. 14:47

Den fg. formand (Annette Lind):

Justitsministeren, værsgo.

Kl. 14:47

Justitsministeren (Peter Hummelgaard):

Jeg er ikke enig i, at det er en meget snævert begreb. Det er et retligt begreb, og det er derfor, vi har tre landsdommere i spidsen for en undersøgelseskommission til at foretage en retlig vurdering af, hvorvidt der i det her tilfælde er foretaget usaglige hensyn. Og usaglige hensyn vil jo dække over det, der har været fremme i den offentlige debat, altså at nogle skulle have været drevet af enten personlige eller politiske motiver i forhold til de skridt, der er taget enten i efterforskningen eller i beslutningen om at sigte eller for den sags skyld at tiltale nogle af de to omtalte personer.

Kl. 14:47

Den fg. formand (Annette Lind):

Hr. Steffen Larsen.

Kl. 14:47

Steffen Larsen (LA):

Mener justitsministeren så, at det er en begrænsning af muligheden for at indkalde vidner, når man sætter, at det skal være strengt nødvendigt, at man indkalder vidner til kommissionen?

Kl. 14:48

Den fg. formand (Annette Lind):

Ministeren.

Kl. 14:48

Justitsministeren (Peter Hummelgaard):

Jamen med den formulering lægges der jo op til, at undersøgelseskommissionen skal foretage en vurdering af, om indkaldelsen af et vidne bidrager til at belyse sagen, og hvorvidt der så er foretaget usaglige hensyn. Det synes vi egentlig rent faktisk er fornuftigt at gøre, i lyset af at vi har at gøre med højt klassificerede oplysninger, altså at der er grænser for, hvor mange der har adgang til de oplysninger. Der sidder 179 medlemmer af Folketinget, som heller ikke alle sammen har adgang til de oplysninger. Det er faktisk kun meget få, der har adgang til dem i regi af regeringens kontroludvalg.

Kl. 14:48

Den fg. formand (Annette Lind):

Tak for det. Så er det hr. Martin Lidegaards tur. Værsgo.

Kl. 14:48

Martin Lidegaard (RV):

Der er jo mange ting, vi ikke kender til i den her sag, men der er faktisk én ting, vi ved med sikkerhed, og det er, at den første hjemsendelse af de fire højtstående medarbejdere i FE var uberettiget. For det har vi jo haft en kommission til at kigge på. Det får mig til at stille to spørgsmål til ministeren.

Hvis nu det ikke skyldes usaglige hensyn, men noget andet, vil det så ikke også være relevant at få det afdækket, sådan at vi kunne undgå at begå den type fejl igen, altså at vi får så bredt et fokus som muligt for at lære af, hvad der skete under den uberettigede hjemsendelse? For det kan jo sagtens være, at der ikke er nogen usaglige hensyn. Det kunne være alt muligt; jeg ved jo ikke noget om det, for vi får intet at vide, når ikke der er åbenhed.

Det er så mit andet spørgsmål ud over det om et udvidet kommissorium. Det andet spørgsmål er: Har vi ikke en utrolig stor interesse i at kunne diskutere konklusionerne, og stoler justitsministeren mere på tjenesterne end på Højesteret, når det kommer til, hvad man kan dele med offentligheden og ikke kan? For når Højesteret konkluderer, som de gør, så må det være, fordi de har været nede at vurdere, at det her kan man faktisk godt køre for i hvert fald delvis åbne døre.

Kl. 14:49

Den fg. formand (Annette Lind):

Ministeren.

Kl. 14:49

Justitsministeren (Peter Hummelgaard):

For det første vil jeg gentage – og det her vil jeg gerne gentage til  hudløshed: Anklagemyndighedens indstilling til mig som justitsminister om at opgive påtalerne bunder mestendels i kendelserne af den 12. oktober, dvs. om i hvert fald den ene tiltaltes, men også den anden tiltaltes ret til at få retsbøgerne hjemsendt fuldstændig uden nogen krav om, hvordan det skal håndteres.

For det andet kan jeg ikke se, hvordan man i praksis – jeg synes, at hr. Morten Dahlin svarede fint på det; jeg forsøgte også selv at svare fint på det – skal kunne køre det der med, at man først åbner og så lukker dørene, altså det her med, at man har indkaldt et vidne og ikke ved, hvad det vidne kommer til at sige på forhånd, og at man så undervejs i vidneafhøringen finder ud af, at man egentlig skulle have haft lukkede døre her.

Jeg kan ikke se, hvordan det fungerer i praksis, og mit hensyn handler ikke så meget om hensynet til, hvad kan man sige, efterretningstjenesterne som organisationer; det handler om de oplysninger, som de sidder inde med, hensynet til samarbejdspartnere ude omkring i verden, deres tillid til, at vi kan finde ud af at håndtere hemmelige oplysninger, og for den sags skyld i hele sagskomplekset deres tillid til, at vi også slår hårdt ned, når det er, at der er lækager.

Kl. 14:51

Den fg. formand (Annette Lind):

Hr. Martin Lidegaard.

Kl. 14:51

Martin Lidegaard (RV):

Jeg tror bare, vi kan konstatere, at det med delvis åbne døre og metodikken i det er et fuldt afklaret juridisk begreb og en praksis, som Højesteret i hvert fald godt kan finde ud at følge. Så det tænker jeg ikke man kan sætte spørgsmålstegn ved om kan lade sig gøre i praksis. Men jeg hørte måske en lille åbning fra justitsministerens side. Altså, det er det med hjemsendelsen, som man har store problemer med her. Det er sådan set ikke åbenheden som sådan. Det er det med, at der ligger fortrolige oplysninger på køkkenbordet. Nu er en kommissionsundersøgelse noget andet end en retssag mod nogle konkrete juridiske personer, så kunne man forestille sig, at man kunne mødes her om, at man i en kommissionsundersøgelse lavede nogle retningslinjer, der gør, at de ikke ligger og flyder på køkkenbordet?

Kl. 14:51

Den fg. formand (Annette Lind):

Værsgo.

Kl. 14:51

Justitsministeren (Peter Hummelgaard):

Jeg ved ikke, om hr. Martin Lidegaard hørte en åbning, for jeg er uenig i, at man også skal foretage sådan en undersøgelseskommission, hvor alle vidneafhøringer skal være for åbne døre. Jeg er enig i, at den beretning og de konklusioner, der bliver lagt frem, selvfølgelig skal være til fuld offentlighed for befolkningen, selvfølgelig renset for de oplysninger, der måtte være højt klassificerede. Men jeg er ikke enig, at alle, både vores fjenders efterretningstjenester og for den sags skyld vores venners efterretningstjenester, skal sidde og kunne følge med i, hvad det er for nogle oplysninger, der indgår.

Kl. 14:52

Den fg. formand (Annette Lind):

Tak for det. Og så vil jeg gerne give ordet til DF's ordfører. Værsgo, hr. Peter Kofod.

Kl. 14:52

Peter Kofod (DF):

Tak for det. Jeg kan jo forstå, at hvis man er skeptisk over for regeringens udlægning af den her sag, så er man nærmest pr. definition udråbt til at være konspirationsteoretiker, og det er, uanset om det er justitsministeren, der er på talerstolen, eller om det er regeringsordførerne. Er man skeptisk eller kritisk over for myndighedernes håndtering, er det en konspirationsteori, hvilket jo for så vidt er en hån mod rigtige konspirationsteorier, store konspirationsteorier, men det er en anden snak.

Jeg kan ikke forstå, hvorfor man, hvis man vil konspirationsteorier til livs og siger, at det er det, der er målet, så ikke involverer det store flertal i Folketinget langt mere. Hvorfor er det, man holder fast i begreber som strengt nødvendigt, når det kommer til at indkalde vidner? Hvorfor er det, at man ikke i langt højere grad åbner op for den store del af det her hus, som berettiget er dybt skeptisk og kritisk over for regeringens håndtering? Det her er jo en sag, regeringen selv har skabt ved sin egen håndtering.

Hvorfor tager man ikke imod den udstrakte olivengren, som et stort mindretal i Folketinget rækker til regeringen?

Kl. 14:53

Den fg. formand (Annette Lind):

Ministeren.

Kl. 14:53

Justitsministeren (Peter Hummelgaard):

Altså, for det første kommer også Dansk Folkeparti til at blive indkaldt til drøftelser om udvidelsen af mandatet for den igangværende FE-undersøgelseskommission. For det andet er det også, når både jeg og også andre fremhæver det her med de her konspirationsteorier, fordi jeg synes, at det hele er lige lovlig fantastisk.

Jeg har det helt fint med, at der er kritik af både mig selv og regeringen i almindelighed, også i håndteringen af andre sager, men der er en række slutninger, jeg simpelt hen ikke kan følge med i – bl.a. at der er nogle, der mener, at alt i sagens natur børe være så åbent som overhovedet muligt. Men omvendt er det store kritikpunkt i forhold til regeringen, at man ikke bare fik klaret alle de her ting i mindelighed bag lukkede døre og i hemmelighed. På den ene side mener man, at der er lighed for loven, og på den anden side mener man, at man ikke skal forfølge også grov kriminalitet, når det vedrører nogle af samfundets spidser. Og det er derfor, jeg synes, at det hele har lidt for meget karakter af konspirationsteorier.

Kl. 14:54

Den fg. formand (Annette Lind):

Værsgo, hr. Peter Kofod, for en anden kort bemærkning.

Kl. 14:54

Peter Kofod (DF):

Jamen jeg glæder mig da til at komme over i Justitsministeriet og fremlægge vores synspunkter. Ministeren kan jo komme mig delvis i forkøbet nu ved bare at sige: Vi dropper det her med strengt nødvendigt.

Men jeg kunne da egentlig godt tænke mig, at ministeren fortsætter sit svar fra første runde, for jeg synes da, at vi her var inde på noget, der var interessant. Jeg synes da, at justitsministeren begyndte at få talt sig varm i forhold til nogle af de ting, som jo i virkeligheden er kernen i hele den her sag. Så fortsæt endelig den besvarelse. Jeg vil bare opfordre til, at man streger den sentens om strengt nødvendigt.

Kl. 14:55

Den fg. formand (Annette Lind):

Ministeren.

Kl. 14:55

Justitsministeren (Peter Hummelgaard):

Som jeg allerede var inde på i mit svar til hr. Martin Lidegaard, er det jo, når der allerede i dag i det fra den eksisterende undersøgelseskommission står, at vidner skal indkaldes, når det er strengt nødvendigt, for hele tiden at sikre, at der er så få mennesker, der er involveret i og inddraget i de oplysninger, i de højt klassificerede oplysninger, der måtte indgå i den her sag og i afdækningen af sagen i almindelighed.

Normalvis er Dansk Folkeparti jo også et parti, der er meget interesseret i at gøre alt, hvad man overhovedet kan, for at give vores efterretningstjenester og vores myndigheder de bedst tænkelige muligheder for at værne Danmark mod bl.a. terrorangreb og andre ting, og det er det, der er hensynet her.

Kl. 14:55

Den fg. formand (Annette Lind):

Så vil jeg gerne give ordet til fru Pernille Vermund. Værsgo

Kl. 14:55

Pernille Vermund (NB):

Tak for det. Før valget sidste år var alle borgerlige partier enige om en pressemeddelelse, som hedder »Ramme for undersøgelse af beslutning om hjemsendelse af topledelsen i FE«. Der står ret præcist beskrevet, hvad det er, vi gerne vil have undersøgt. Jeg kan i dag forstå på Venstres ordfører, hr. Morten Dahlin, at det, som regeringen agter at udvide undersøgelsen med, svarer til det, som vi dengang som borgerlige partier var enige om var det, der skulle undersøges. Kan justitsministeren bekræfte, at det er det, regeringen har til hensigt?

Når jeg spørger nu, spørger jeg jo ikke ud fra en eller anden tilfældig pressemeddelelse, hvortil justitsministeren kan sige: Den har jeg ikke set; jeg har ikke nærlæst den. Jeg ved, at det her var en central del af regeringsforhandlingerne, altså: Skulle der en undersøgelse til af FE-sagen, og hvordan skulle den til, og hvornår skulle den til? Så at man siger, at man ikke kender til det udspil, der kom fra de borgerlige partier, er nok ikke rigtig holdbart. Så det er bare sådan for at få det bekræftet: Er det rigtigt forstået, at Venstre i dag siger, at den undersøgelse, der kommer som udspil fra regeringen, svarer til det, vi ønskede som borgerlige partier før valget – er det korrekt?

Kl. 14:56

Den fg. formand (Annette Lind):

Ministeren.

Kl. 14:56

Justitsministeren (Peter Hummelgaard):

Med fare for, at jeg gør det, som fru Pernille Vermund siger at jeg ikke må, vil jeg sige, at jeg ikke kan huske det, for jeg var jo ikke med til at skrive den pressemeddelelse, som de borgerlige partier var ude med. Men i forhold til de ting, jeg har hørt være fremført i den offentlige debat, som jo meget går på, at den ene eller den anden skulle have instrueret den ene eller den tredje i at gøre noget bestemt på et eller andet tidspunkt i det her sagsforløb, så vil de anklager jo alt i alt være usaglige hensyn, også i retlig forstand. Derfor er det også min bedste overbevisning, at det er omfattet af det udvidede mandat, som regeringen lægger op til.

Kl. 14:57

Den fg. formand (Annette Lind):

Fru Pernille Vermund, værsgo.

Kl. 14:57

Pernille Vermund (NB):

Nå, men det er bekymrende, og det må vi jo så følge op på. Noget af det, som stod i den pressemeddelelse, og noget af det, der var et fælles borgerligt, hvad skal man sige, standpunkt om, var jo at undersøge bl.a. Statsministeriets rolle i bl.a. hjemsendelsen af medarbejdere i FE; at undersøge den politiske involvering i det her. Og det er ikke for at undersøge motiver, det er for at undersøge: Hvem har godkendt hvad og hvornår, også på et politisk niveau?

Kan justitsministeren bekræfte, at det også bliver en del af undersøgelsen?

Kl. 14:58

Den fg. formand (Annette Lind):

Justitsministeren, værsgo.

Kl. 14:58

Justitsministeren (Peter Hummelgaard):

Altså, set med regeringens øjne er det jo et afdækket forløb. Derudover bliver jeg også bare lige nødt til at sige, at jeg synes, der er rigtig mange også urimelige beskyldninger mod den daværende forsvarsminister. Jeg kan simpelt hen ikke se, at nogen siddende i den samme stol, hvor der kommer en så alvorlig kritik fra et uafhængigt tilsyn, der er blevet bedt om at se myndighederne over skulderen, kunne have ageret anderledes i situationen. Og så blev det afdækket, og der blev konkluderet på det.

Det, vi lægger op til at udvide den her undersøgelseskommission med, er, hvorvidt der er foretaget usaglige hensyn i et efterfølgende forløb, hvor der er blevet indledt efterforskning af de lækager, der så har været, og hvorvidt der er foretaget usaglige hensyn i forbindelse med at retsforfølge en række personer.

Kl. 14:59

Den fg. formand (Annette Lind):

Den sidste spørger, vi når, er fru Mette Thiesen fra DF. Værsgo.

Kl. 14:59

Mette Thiesen (DF):

Tusind tak for det. Jeg synes lidt, vi er vidne til sådan en eller anden form for totalteater hernede. Statsministeren er blevet indkaldt til den her hasteforespørgsel og går ikke på talerstolen. Hvorfor er det, at justitsministeren skal stå her og agere komiske Ali, hvorfor mander statsministeren sig ikke op og stiller sig på talerstolen og svarer på de spørgsmål, der er? I stedet sidder fru statsminister nede på sin plads og vrisser lidt, vrænger ansigt, lægger armene over kors med de meget, meget alvorlige beskyldninger, der rettelig er mod både den tidligere og den nuværende regering. Hvorfor står justitsministeren her og svarer på spørgsmål, som statsministeren burde svare på?

Kl. 14:59

Den fg. formand (Annette Lind):

Ministeren, værsgo.

Kl. 14:59

Justitsministeren (Peter Hummelgaard):

For det første har statsministeren jo været på tidligere i debatten. For det andet synes jeg i virkeligheden, at det der spørgsmål er en meget fin opsummering af, hvad i hvert fald min kritik af oppositionen er i den her sag. Det er jo mig som justitsminister, der har det ressortmæssige ansvar for store dele af det her sagsforløb. Det er mig som justitsminister, der også har ressortansvaret for det lovgrundlag, der skal udvide FE-Undersøgelseskommissionen. Og når fru Mette Thiesen stiller det spørgsmål, som hun gør, er det jo netop, fordi man gerne ønsker sig det politiske teater og konfrontationen med statsministeren, mere end man ønsker den saglige debat om, hvordan det her skal undersøges.

Kl. 15:00

Den fg. formand (Annette Lind):

Værsgo til fru Mette Thiesen.

Kl. 15:00

Mette Thiesen (DF):

Jeg synes, det, vi er vidne til hernede, er ret vildt. Vi er vidne til en regering, en statsminister, som ikke selv vil gå op og forsvare noget, som er så dybt kritisabelt, så dybt problematisk, som giver stor genlyd ude i verden. En tidligere minister, som har været, dybt, dybt – lad os bare sige det, som det er – uduelig til sit arbejde, men statsministeren vil ikke stå på talerstolen og forsvare det. Det er totalteater iscenesat af regeringen, iscenesat af statsministeren, og jeg kan simpelt hen ikke forstå, at man ikke vil stå og svare på de her ting selv.

Kl. 15:01

Den fg. formand (Annette Lind):

Ministeren.

Kl. 15:01

Justitsministeren (Peter Hummelgaard):

Nu siger jeg det igen, bare hvis der er nye seere derude, der følger med i den her debat, og som lige klikker sig ind på det her tidspunkt: Statsministeren har været på talerstolen i den her debat. For det andet: Vi svarer på de spørgsmål, vi bliver stillet. Vi møder op til de debatter, de samråd og alt muligt andet, som vi bliver bedt om af Folketinget at komme til, og vi belyser selvfølgelig den her sag som en del af FE-Undersøgelseskommissionen, som der er lagt op til.

Kl. 15:01

Den fg. formand (Annette Lind):

Tak for det. Justitsministeren har indvilget i at tage de sidste to spørgere. Så skal man overholde taletiden, for vi har en masse spørgsmål herefter på den almindelige dagsorden.

Kl. 15:02

Peter Skaarup (DD):

Det bliver et meget kort spørgsmål til justitsministeren, og det lyder: Mener justitsministeren, at det er et usagligt hensyn, hvis en regering er ved at komme i mindretal?

Kl. 15:02

Den fg. formand (Annette Lind):

Ministeren.

Kl. 15:02

Justitsministeren (Peter Hummelgaard):

Om det er et usagligt hensyn, at en regering er ved at komme i mindretal? Jeg kan ikke se, hvorfor det skulle være et usagligt hensyn. Jeg ved ikke, hvilken sammenhæng hr. Peter Skaarup sætter spørgsmålet i.

Kl. 15:02

Den fg. formand (Annette Lind):

Hr. Peter Skaarup.

Kl. 15:02

Peter Skaarup (DD):

Grunden til, at jeg spørger, er jo, at det er fremgået forskellige steder, at den tidligere regering var ved at komme i mindretal og derfor måtte foretaget sig noget, nemlig hjemsendelsen af en række medarbejdere hos Forsvarets Efterretningstjeneste. Man må jo sige, at det umiddelbart synes at være et usagligt hensyn, hvis grunden til, at man gør det, er, at man for den tidligere regerings vedkommende er ved at komme i mindretal. Derfor vil jeg godt spørge justitsministeren om noget: Er justitsministeren enig i, at det i så fald vil være et usagligt hensyn, som bør være omfattet af en undersøgelse?

Kl. 15:02

Den fg. formand (Annette Lind):

Ministeren.

Kl. 15:03

Justitsministeren (Peter Hummelgaard):

Det vil altid være et usagligt hensyn, hvis det er drevet af politiske eller personlige motiver. Men jeg vil gerne lige anføre noget til det, hr. Peter Skaarup spørger ind til. Nu siger han, at det er fremgået forskellige steder, og det er så også fremgået andre steder, at der ikke er tidsmæssigt sammenfald mellem på den ene side beslutningen om hjemsendelse af medarbejdere i Forsvarsministeriet dengang og på den anden side det påståede møde, som har været beskrevet i en bog af en, der på det tidspunkt, han skrev bogen, var tiltalt for at lække fortrolige oplysninger.

Kl. 15:03

Den fg. formand (Annette Lind):

Tak for det. Så når vi den absolut sidste spørger i denne debat, og det er hr. Carsten Bach fra Liberal Alliance. Værsgo.

Kl. 15:03

Carsten Bach (LA):

Tak til formanden for at tillade ekstra spørgsmål, og tak til justitsministeren for at blive stående lige lidt længere. Statsministeren svarede i går hr. Alex Vanopslagh i spørgetimen, at statsministeren er lidt gammeldags og lidt tilbageholdende med at tale om efterretningstjenesterne i Folketingssalen, fordi der jo også er Udvalget vedrørende Efterretningstjenesterne, som har det formål at gøre netop det. Det blev også omtalt som Kontroludvalget af statsministeren i går og desuden også her på talerstolen i dag omtalt som Kontroludvalget af justitsministeren. Der ligger jo det i det, at det er den parlamentariske kontrol af efterretningstjenesternes arbejde og regeringens anvendelse af efterretningstjenesterne. Jeg kunne godt tænke mig, hvis justitsministeren her lige ville reflektere en lille smule over det forhold, at der i det såkaldte Kontroludvalg, som består af 5 medlemmer, er 3 repræsentanter fra regeringspartierne.

Kl. 15:04

Den fg. formand (Annette Lind):

Ministeren.

Kl. 15:04

Justitsministeren (Peter Hummelgaard):

Men det handler jo om Folketinget. Det handler jo om den måde, vælgerne har sammensat Folketinget på, og også den måde, Folketinget har besluttet at Udvalget vedrørende Efterretningstjenesterne skal sammensættes og arbejde på. Men hvis det, spørgeren spørger ind til, er, om man skal se på de rammer, og om man skal udvide antallet af medlemmer, vil jeg sige, at det er vi ikke fra regeringens side afvisende over for, og det kan jo fint indgå i de drøftelser, som jeg allerede har annonceret der skal være, om en revision af PET-loven.

Kl. 15:05

Den fg. formand (Annette Lind):

Hr. Carsten Bach.

Kl. 15:05

Carsten Bach (LA):

Tak for den åbning, for det er, kan man sige, i hvert fald i min optik et paradoks. Vi har jo for nylig set en pressemeddelelse, som også er blevet omtalt i debatten i dag, hvor PET's chef, Finn Borch Andersen, meget belejligt tager det fulde ansvar for alt. Det er jo en pressemeddelelse, som i virkeligheden nærmest oser af politisk påvirkning. Det er netop den kontrol, som Kontroludvalget skal føre med efterretningstjenesterne, og derfor er det i min optik et paradoks, at der i Kontroludvalget på nuværende tidspunkt er 5 medlemmer, og at 3 af dem repræsenterer regeringspartierne. Er justitsministeren enig med mig i det?

Kl. 15:05

Den fg. formand (Annette Lind):

Ministeren.

Kl. 15:05

Justitsministeren (Peter Hummelgaard):

Jeg er ikke enig i alle de præmisser, der bliver lagt til grund for det spørgsmål. Hvis jeg skal være helt ærlig, er jeg dybt, dybt bekymret over – og jeg synes, det bør vække til eftertanke i borgerligheden i almindelighed og blandt Liberal Alliances vælgere i særdeleshed – at det, der står til at være Danmarks største borgerlige parti i så udtalt grad har mistillid til en række af vores centrale myndigheder og i det her tilfælde myndigheder, som er sat i verden, for at vi alle sammen kan være trygge og sikre både dag og nat, og som i øvrigt er rigtig dygtige til det arbejde. Så det er jeg ikke enig i.

Kl. 15:06

Den fg. formand (Annette Lind):

Tak til justitsministeren, også for at gå over tiden.

Der er ikke flere, der har ønsket ordet, og derfor er vi færdige med dette punkt på dagsordenen. De 2 timer er også gået, godt og vel endda. Da der ikke er flere, der har bedt om ordet, er forhandlingen sluttet.

Afstemningen om de fremsatte forslag til vedtagelse vil som nævnt først finde sted senere.

Det sidste punkt på dagsordenen er:

2) Besvarelse af oversendte spørgsmål til ministrene (spørgetid).

Kl. 15:07

Den fg. formand (Annette Lind):

Det første spørgsmål er til udenrigsministeren af fru Trine Pertou Mach fra Enhedslisten.

Kl. 15:07

Spm. nr. S 165

1) Til udenrigsministeren af:

Trine Pertou Mach (EL):

Mener ministeren, at det er tilfredsstillende, at F-35-kampfly med danskproducerede dele – som påvist af dagbladet Information – for tiden anvendes af det israelske luftvåben til angreb mod Gaza, der resulterer i drab på civile palæstinensere, eller giver dette forhold anledning til overvejelser om at ændre de danske regler om kontrol med eksport af militært udstyr, og hvad agter regeringen at foretage sig her og nu over for Israel i anledning af brugen af kampfly med danskproducerede dele til angreb i Gaza?

Skriftlig begrundelse

Der henvises til artiklen »Israel bruger dansk militært udstyr ved luftbombardementer af Gaza«, bragt på Information.dk den 2. november 2023. 

Den fg. formand (Annette Lind):

Værsgo.

Kl. 15:07

Trine Pertou Mach (EL):

Tak for det. Det spørgsmål, som jeg har stillet til udenrigsministeren, lyder: Mener ministeren, at det er tilfredsstillende, at F-35-kampfly med danskproducerede dele – som påvist af dagbladet Information – for tiden anvendes af det israelske luftvåben til angreb mod Gaza, der resulterer i drab på civile palæstinensere, eller giver dette forhold anledning til overvejelser om at ændre de danske regler om kontrol med eksport af militært udstyr, og hvad agter regeringen at foretage sig her og nu over for Israel i anledning af brugen af kampfly med danskproducerede dele til angrebene i Gaza?

Der henvises konkret til en artikel fra Dagbladet Information, som jeg ikke skal læse op her.

Kl. 15:08

Den fg. formand (Annette Lind):

Tak for spørgsmålet. Værsgo til udenrigsministeren.

Kl. 15:08

Udenrigsministeren (Lars Løkke Rasmussen):

Tak for det. Lad mig starte med at understrege, at situationen i Gaza selvfølgelig er dybt bekymrende. I forhold til F-16-fly og våbeneksport er det jo sådan – og vi har talt om det flere gange – at det er Rigspolitiet, der udsteder tilladelser. Udenrigsministeriet er høringspart. Vi foretager de nødvendige udenrigs- og sikkerhedspolitiske vurderinger og bliver hørt i alle sager. Vi foretager så i den forbindelse en konkret vurdering. Det gør vi med afsæt i EU's fælles regler; der er otte kriterier, og dem har vi også diskuteret et par gange – nu japper jeg lidt i det for at holde tiden og for ikke at gentage ting, spørgeren og jeg har vendt flere gange før. EU's fælles regler betoner også staternes ret til at overføre midler til selvforsvar, hvilket er i overensstemmelse med retten til selvforsvar, som er anerkendt i FN-pagten. Det er så baseret på de her kriterier, at vi anlægger et konkret skøn.

I forhold til eksport af delkomponenter til F-35-programmet, så foregår eksportkontrollen i Danmark i de fleste tilfælde med USA som modtager, og en eventuel senere eksport af det færdige produkt foregår derfor i henhold til amerikansk eksportkontrol. Det er vores vurdering, at vores tilgang til eksportkontrol er i overensstemmelse med Danmarks EU-retlige og internationale forpligtigelser.

Det er sådan set det, man kan sige om den her sag, som jo i virkeligheden skriver sig ind i en anden diskussion, der handler om hele Mellemøstkonflikten, og hvordan man skal håndtere den, og om, hvordan retten til selvforsvar skal afstemmes med humanitær ret, international folkeret, proportionalitetshensyn og andet. Men selve det forhold, at der er danske flykomponenter, følger de regler, jeg her har gjort rede for, og der har vi sådan set ingen grund til at foretage nogen ændringer.

Kl. 15:10

Den fg. formand (Annette Lind):

Værsgo til fru Trine Pertou Mach.

Kl. 15:10

Trine Pertou Mach (EL):

Tak. Nu fremgår det af den artikel, som spørgsmålet tager afsæt i, at folkeretseksperter påpeger, at Danmark faktisk påtager sig en retlig risiko, når man tillader at eksportere våbendele til et land, hvor det er velkendt at der er udfordringer med at overholde krigens love.

Det, vi ved fra de seneste 3 ugers massive bombardementer i Gaza, er jo, at det bl.a. er sket ved brug af dansk militærudstyr, fordi den del, som jeg nu ved hedder en pylon, som er det, der holder et kampflys eksterne bomber og missiler – de bomber og missiler, der regner ned over civile borgere i Gaza – er leveret af et dansk firma, og at der har været givet eksporttilladelse til det her danske firma. Således ved man altså, at de fly, der er i luften over Gaza i øjeblikket, bærer på danske komponenter. Vi ved, at bombardementerne har kostet tusindvis af civile livet, og ifølge menneskerettighedsgrupper ved vi også, at de her bombardementer kan udgøre krigsforbrydelser, bl.a. fordi de netop i meget høj grad udsletter civile borgere.

Et af de konkrete eksempler, som menneskerettighedsorganisationerne har fundet frem, er, at der er blevet foretaget bombardementer af en treetagers beboelsesejendom, der har dræbt 15 medlemmer af en og samme familie – 15 medlemmer, hvoraf de 7 var børn. Hele familier bliver udslettet af de her bombardementer. Ifølge vidner til de her bombardementer sker de nogle gange uden varsel, og Amnesty International fremhæver også, at i flere af de tilfælde, hvor flyene bliver anvendt og bombardementer sker, er der ingen indikationer på, at der er militære mål. Det er derfor, man siger, at der er stor risiko for, at det udgør reelle krigsforbrydelser, og derfor har Danmark muligvis et retligt medansvar.

Det, der er spørgsmålet her, er: Er det regeringens vurdering, at de israelske F-35-fly med danskproducerede komponenter har været anvendt i fuld overensstemmelse med den humanitære folkeret med den måde, der bliver bombet på i Gaza lige nu?

Kl. 15:12

Den fg. formand (Annette Lind):

Udenrigsministeren.

Kl. 15:12

Udenrigsministeren (Lars Løkke Rasmussen):

Altså, i virkeligheden er der jo to forskellige spørgsmål i det her. Det ene går på, om vi skal eksportere dele til F-35-programmet, og det andet går på, hvordan Israel håndterer deres folkeretligt forankrede ret til selvforsvar.

I forhold til det første, så har jeg ligesom gjort rede for de vilkår, der gælder for F-35-programmet. Det indgår vi i med stor glæde. Videreeksport foregår i virkeligheden i henhold til amerikanske eksportkontrol. Så er der spørgsmålet om, hvorvidt Israels respons er proportional, og det havde vi også lejlighed til at diskutere i Udenrigsudvalget i går, og vi kommer sikkert til at diskutere det igen, men det er svært at håndtere balanceret inden for rammerne af de svartider, der gælder her, og som allerede gør, at den røde lampe har blinket et stykke tid.

Kl. 15:13

Den fg. formand (Annette Lind):

Præcis, det har den gjort i et halvt minut, og det er der i resten af spørgsmålene her.

Værsgo, fru Trine Pertou Mach.

Kl. 15:13

Trine Pertou Mach (EL):

Tak. Det giver grundlaget for en god og uddybende debat her i Folketingssalen på det her tidspunkt. Er udenrigsministeren ikke enig i, at den måde, som våbeneksportkontrolreglerne er skruet sammen på, både i EU og FN, er, at når man laver en risikovurdering, gælder den dem, man eksporterer til direkte, men det gælder også i forhold til en risikovurdering, der inddrager slutbrugeren? Hermed har Danmark også et ansvar, når slutbrugeren er Israel.

Kl. 15:13

Den fg. formand (Annette Lind):

Udenrigsministeren.

Kl. 15:13

Udenrigsministeren (Lars Løkke Rasmussen):

Vores eksporttilladelser foregår efter de mekanismer, jeg har gjort rede for. Så deltager vi i et F-35-program, som jo har den implikation, at det i høj grad er amerikansk våbenkontrol, der ligger til grund for, hvem slutbrugerne af F-35-flyene er. Derfor er der mange debatter i det her. Der er en industripolitisk, en forsvarsindustripolitisk, og så er der én stor nede bagved, som i virkeligheden er den interessante, som jeg ved at spørgeren har anmeldt en forespørgselsdebat om i næste uge, som jeg sådan set glæder mig til. For jeg tror, at det er en bedre ramme om at få en diskussion om, hvorvidt Israels selvforsvar og den måde, det forvaltes på, er proportionalt i forhold til folkeretten.

Kl. 15:14

Den fg. formand (Annette Lind):

Så er det sidste spørgsmål.

Kl. 15:14

Trine Pertou Mach (EL):

Tak. Det skal ikke være nogen hemmelighed, at spørgeren i hvert fald mener, at den måde, som Israel foretager angrebene inde i Gaza på, er ude af proportioner.

Mit sidste spørgsmål er det her: Mener udenrigsministeren, at de danskproducerede komponenter i F-35-flyene giver Danmark et særligt ansvar, hvis Israel anvender flyene i strid med international lov, og hvad vil Danmark i givet fald gøre, hvis det er tilfældet?

Kl. 15:14

Den fg. formand (Annette Lind):

Udenrigsministeren.

Kl. 15:14

Udenrigsministeren (Lars Løkke Rasmussen):

Et særligt ansvar? Altså, det giver os det ansvar, vi har efter de regler, der er, som vi forvalter. Så kan jeg sige, at i de fremtidige situationer, hvor vi skal forholde os til eksport, tager vi jo også aktuelle ting ned, men vi har det ansvar, vi har, og det bliver ikke mere særligt, end det hele tiden har været.

Kl. 15:15

Den fg. formand (Annette Lind):

Tak for det. Det var afslutningen på spørgsmål nr. 1. Spørgsmål nr. 2 er stillet af samme spørger til udenrigsministeren.

Kl. 15:15

Spm. nr. S 170

2) Til udenrigsministeren af:

Trine Pertou Mach (EL):

Hvilken holdning ligger der bag, at Danmark – i modsætning til nære samarbejdspartnere som Norge, Belgien, Luxembourg, Frankrig, Spanien og Portugal – ikke kunne støtte det resolutionsforslag vedrørende Gaza, der var til afstemning i FN’s generalforsamling fredag den 27. oktober 2023 med en opfordring til »en omgående, holdbar og vedvarende humanitær våbenhvile, der kan føre til et ophør af kamphandlinger« (»immediate, durable and sustained humanitarian truce leading to a cessation of hostilities«)?

Den fg. formand (Annette Lind):

Værsgo til fru Trine Pertou Mach fra Enhedslisten.

Kl. 15:15

Trine Pertou Mach (EL):

Tak til formanden. Det næste spørgsmål til udenrigsministeren lyder som følger:

Hvilken holdning ligger der bag, at Danmark – i modsætning til nære samarbejdspartnere som Norge, Belgien, Luxembourg, Frankrig, Spanien og Portugal – ikke kunne støtte det resolutionsforslag vedrørende Gaza, der var til afstemning i FN’s generalforsamling fredag den 27. oktober 2023 med en opfordring til »en omgående, holdbar og vedvarende humanitær våbenhvile, der kan føre til et ophør af kamphandlinger«?

Kl. 15:16

Den fg. formand (Annette Lind):

Værsgo til udenrigsministeren.

Kl. 15:16

Udenrigsministeren (Lars Løkke Rasmussen):

Når der spørges på den måde, synes jeg, at der tegnes et forkert billede af, hvor Danmark egentlig endte i den der konkrete afstemning. Vi endte med at afstå fra at stemme, i virkeligheden sammen meden størstedelen af de andre EU-lande. Vi tager den her situation meget, meget alvorligt. Israel er blevet udsat for et helt forfærdeligt terrorangreb den 7. oktober og har i kølvandet på det, naturligt, erklæret krig mod Hamas og har gennemført luftangreb – vi berørte det kort før – og senest nu også landmilitære operationer. Mange er døde, og den humanitære situation er dybt kritisk. Det er afgørende, at hjælpen når frem. Man kan sige rigtig mange ting om det, og vi får en forespørgselsdebat i næste uge.

Så er der den her resolution, om hvilken jeg gerne vil sige, at den rummer rigtig mange gode elementer, altså rigtig mange gode elementer. For os er det vigtigt, at den så også rammer den rigtige balance. Og et centralt element, der manglede, var fordømmelsen af Hamas' terrorangreb. Her stillede Canada et ændringsforslag, og vi stemte for det. Havde det opnået en majoritet, sådan at det var blevet inkorporeret i den endelige resolution, der skulle stemmes om, så havde vi rimeligvis også stemt for den samme resolution, men det opnåede det ikke. Et andet element, der var fraværende, var omtalen af Israels ret til selvforsvar i lyset af Hamas' brutale terrorangreb, som jo er noget, vi har fremhævet.

Så det er sådan set baggrunden for, at vi endte, hvor vi endte. Det var i øvrigt også for at imødekomme en ambition, som blev udtrykt på Det Europæiske Råds møde den 26.-27. oktober, hvor man udtrykte en ambition om at have EU-enighed. Det er jo så ikke lykkedes, for EU-landene endte jo med både at stemme for og imod og at afstå, og hovedparten gjorde som os. Men det vejer jo også ind og ligger os i det, man kunne kalde mainstream-EU-sporet.

Så det er, hvad jeg med respekt for taletiden, som udløber nu, kan svare på det spørgsmål.

Kl. 15:18

Den fg. formand (Annette Lind):

Værsgo til spørgeren.

Kl. 15:18

Trine Pertou Mach (EL):

Tak. Det terrorangreb, der foregik den 7. oktober, begået af den højreekstreme, islamistiske organisation Hamas, kan på ingen måde retfærdiggøres, uanset hvad der er foregået forud. På samme måde kan det terrorangreb jo naturligvis heller ikke retfærdiggøre krigsforbrydelser. Og det, der sker lige nu, er i mange organisationers øjne og i store, store dele af hele FN-apparatets øjne ikke proportionalt. Det er noget, der forårsager en humanitær katastrofe.

FN har faktisk lige slået alarm, fordi der på bare på de 3 uger i Gaza er blevet dræbt flere børn, end der normalt ville blive i alle verdens krige på et helt år. Altså, det er fuldstændig ekstreme tal, altså dødstal, vi taler om, og der er ikke nogen, der kan være i tvivl om, at de 4.500 børn, der er blevet dræbt, jo er uskyldige civile; de har hverken lod eller del i den terrorhandling, der er blevet begået. Og med respekt for ministeren og ministerens virke kan de simpelt hen ikke bruge alle de her ord om balance og om, hvad der burde og hvad der kunne have stået i den her resolution, til noget.

Resolutionen blev fremsat af Jordan, som er et af de mest moderate arabiske lande, og den har ændret sig, fra den blev fremsat, til der blev stemt om den. Der var forskellige forsøg, bl.a. fra Canada, og jeg har fuld forståelse for det; jeg ville selv have stemt for det ændringsforslag, hvis jeg havde været den diplomat, der skulle gøre det. Men man endte faktisk med en resolutionstekst, som tager afstand fra terrorangreb på civile palæstinensere og israelere. Så der er afstandstagen til terror i den tekst, så derfor er der også en balance. Der står ovenikøbet, at den nuværende eskalering skyldes det, der foregik den 7. oktober.

Så hvad mere kan man bede om, hvis det skal være en tekst, der skal kunne balancere en hel verden og få flest mulige lande til at stemme for den? Hvorfor er det, at Danmark ikke vælger at stemme for og på lige fod med mange af de lande, jeg nævnte indledningsvis, faktisk afgive en stemmeforklaring, hvor man kunne sige, at i øvrigt kunne vi godt have tænkt os, at der også var A, B og C med?

Kl. 15:20

Den fg. formand (Annette Lind):

Der er respekt for taletiden, og der er ½ minut til spørgsmål og svar fra nu af. Værsgo.

Kl. 15:20

Udenrigsministeren (Lars Løkke Rasmussen):

Men det har jeg jo redegjort for. Altså, resolutionsforslaget havde mange gode elementer, og det havde jeg i øvrigt også lejlighed til at diskutere direkte med den jordanske udenrigsminister. Men et fravær af en eksplicit afstandstagen til Hamas' terrorangreb og et fravær af en understregning af Israels ret til selvforsvar er baggrunden for, at Danmark afstod fra at stemme; vi stemte ikke imod, men vi afstod, og vi har i øvrigt også noteret os, at den her resolution blev vedtaget.

Så deler vi i øvrigt alle de her betragtninger om den humanitære katastrofe, som eskalerer, og som jo ikke er løst via den her ikkebindende resolution, men som kalder på noget andet, bl.a. accelereret nødhjælp.

Kl. 15:21

Den fg. formand (Annette Lind):

Spørgeren.

Kl. 15:21

Trine Pertou Mach (EL):

Naturligvis har Israel ret til at forsvare sig. Men har de ret til at dræbe i tusindtal af uskyldige civile, herunder kvinder og børn – for ikke at sige, at størstedelen af de mennesker, der er døde i Gaza de seneste uger, er kvinder og børn? Altså, jeg har fuld forståelse for det her med balancen. Men er det ikke også korrekt, at den tunesiske afstemning også var en blank afstemning, men at de faktisk gerne ville have haft en fordømmelse af de israelske forsvarsstyrker med, og at den tekst, der ligger, faktisk er den, der kunne samle flest lande?

Kl. 15:21

Den fg. formand (Annette Lind):

Udenrigsministeren.

Kl. 15:21

Udenrigsministeren (Lars Løkke Rasmussen):

Det er jo rigtigt, at den tekst, der lå der, kunne samle ret mange lande, for den blev vedtaget. Men den kunne altså ikke samle hovedparten af Europa at de to grunde, jeg har nævnt, og de bliver jo hverken mere rigtige eller mere forkerte af, at jeg gentager dem her. Jeg vil jo meget hellere – og det tillader det her spørgeinstrument jo ikke – ind i en diskussion om, hvordan vi kommer videre herfra, for jeg deler jo mange af de der bekymringer, der er. Jeg havde også lejlighed til at diskutere det relativt indgående i går på et åbent samråd og glæder mig sådan set til, at vi også får en debat i næste uge. For man kan ikke med balance håndtere spørgsmålet om Israels gensvar i forhold til risikoen for at eskalere konflikten inden for 30 sekunder. Jeg kan i hvert fald ikke, og tiden er også gået.

Kl. 15:22

Den fg. formand (Annette Lind):

Fru Trine Pertou Mach, værsgo.

Kl. 15:22

Trine Pertou Mach (EL):

Det har jeg forståelse for, og jeg kender det fra min egen side ved mikrofonen lige nu. Men jeg synes helt ærligt, at det er forstemmende, at Danmark i virkeligheden er med til at marginalisere store dele af EU og at marginalisere sig selv i et forsøg på at nå frem til det, der i virkeligheden skal løse problemerne, nemlig den politiske fredsforhandling, der skal komme efterfølgende. Lige nu er der en humanitær katastrofe. Vi står og ser på, at mennesker i tusindtal bliver slået ihjel, og Danmark kunne ikke støtte en øjeblikkelig og varig våbenhvile. Det synes jeg virkelig er beskæmmende, og det undrer mig, at ministeren står på mål for det.

Kl. 15:23

Den fg. formand (Annette Lind):

Udenrigsministeren.

Kl. 15:23

Udenrigsministeren (Lars Løkke Rasmussen):

Jeg oplever ikke, at hverken Danmark eller EU marginaliserer sig. Det gør jeg ikke. Vi har øget vores nødhjælp med 50 mio. kr. I morgen er der et møde i Paris, og jeg tror, det vil være en anledning for regeringen til også at vise vores hånd, i forhold til hvad vi kan gøre mere. Stats- og regeringslederne har på det seneste rådsmøde meget, meget klart meldt sig ind i behovet for en fredsproces efter devisen ingen sikkerhed uden fred – der skal en langsigtet fredsløsning til – og har gjort sig til talsmænd for, at der skal være et fredsmøde.

Tiden er allerede gået. Det er, som det er. Der er brug for en noget mere udtømmende debat om det her tema end den, vi kunne mestre inden for de her korte spørgsmål og svar.

Kl. 15:23

Den fg. formand (Annette Lind):

Og det sidste ord er nok heller ikke sagt i denne sag (udenrigsministeren (Lars Løkke Rasmussen): Næppe heller, nej). Tak til udenrigsministeren. Der er ikke flere spørgsmål til udenrigsministeren. Og tak til fru Trine Pertou Mach fra Enhedslisten.

Det næste spørgsmål på dagsordenen er spørgsmål nr. 3, og det er til finansministeren, og spørgeren er fru Lisbeth Bech-Nielsen.

Kl. 15:24

Spm. nr. S 146

3) Til finansministeren af:

Lisbeth Bech-Nielsen (SF):

Har Socialdemokratiet og SVM-regeringen overvurderet konsekvenserne af inflationen, når man i den offentlige debat har brugt det som argument for ikke at kunne afsætte yderligere penge til velfærd, når man samtidig ser det svar, Finansministeriet har givet, hvor en lempelse på både 1 mia. kr. og 3 mia. kr. i forhold til effekten på inflationen giver et udslag på 0,00 procentpoint?

Skriftlig begrundelse

Der henvises til svar på L 130 spørgsmål 31.

Den fg. formand (Annette Lind):

Værsgo til spørgeren.

Kl. 15:24

Lisbeth Bech-Nielsen (SF):

Tak. Har Socialdemokratiet og SVM-regeringen overvurderet konsekvenserne af inflationen, når man i den offentlige debat har brugt det som argument for ikke at kunne afsætte yderligere penge til velfærd, når man samtidig ser det svar, som Finansministeriet har givet, hvor en lempelse på både 1 mia. kr. og 3 mia. kr. i forhold til effekten af inflationen giver et udslag på 0,00 procentpoint?

Kl. 15:24

Den fg. formand (Annette Lind):

Finansministeren, værsgo.

Kl. 15:24

Finansministeren (Nicolai Wammen):

Nej, det mener jeg bestemt ikke vi har. Som finansminister er jeg meget optaget af, hvad inflationen gør ved vores samfund og også for den enkelte borger. Inflationen kommer med en høj pris, især for dem, der har mindst på bankkontoen. Og derfor er det en kæmpe opgave at bringe inflationen ned, og det er vi faktisk et langt stykke hen ad vejen lykkedes med i Danmark på baggrund af den politik, vi har ført.

Kerneinflationen er dog stadig væk højere, end vi kunne ønske os, så det underlæggende pres er fortsat til stede. Både de økonomiske vismænd og Nationalbanken anbefaler regeringen, at vi ikke må skrue op for hanerne, så det kan skubbe til inflationen. Og med det finanslovsforslag, vi har fremlagt, puster vi netop ikke til inflationen. Vi har en finanseffekt på 0, det vil sige, at hvis vi lempede mere, ville vi begynde at skubbe på inflationen.

I det svar, som fru Lisbeth Bech-Nielsen henviser til, er det lagt til grund, at lempelsen bliver givet i en situation uden kapacitetspres. Det er altså et svar, der bygger på en model, hvor man tager det udgangspunkt, at der ikke er kapacitetspres. Men som det også fremgår af svaret, befinder vi os i en anden situation, nemlig at vi har en højkonjunktur med rekordhøj beskæftigelse, højt kapacitetspres og et betydeligt inflationspres. Derfor vil inflationsvirkningerne i den aktuelle økonomiske situation være større og mere usikre, end hvad beregningerne i svaret tilsiger. Og svaret kan således ikke bruges som argument for, at en finanspolitisk lempelse i den nuværende økonomiske situation ikke vil puste til inflationen eller skubbe til kapacitetspresset.

Så jeg mener, at det er den ansvarlige politik, den her regering fører, og det har vi tænkt os at fortsætte med.

Kl. 15:26

Den fg. formand (Annette Lind):

Tak for det. Fru Lisbeth Bech-Nielsen, værsgo.

Kl. 15:26

Lisbeth Bech-Nielsen (SF):

Tak. Jeg tror, at vi alle sammen ser ens på inflationen og dens konsekvenser uanset politisk ståsted, og jeg er lidt forundret over, at jeg får et svar fra finansministeren, hvor der står, at inflationseffekten vil være 0,00 på at bruge f.eks. 3 mia. kr. ekstra på velfærd, og så siger finansministeren, at de tal kan man ikke bare læse og bruge. Jeg undrer mig også over, at regeringen har tænkt sig at bruge en masse penge på skattelettelser, men altså ikke vil give noget ekstra til velfærden. Allerede om godt et år vil regeringen bruge 3,5 mia. kr. på skattelettelser, men vi kan altså ikke få lovning på, at man vil bruge et beløb på bare 2,5 mia. kr. til velfærd.

Kl. 15:27

Den fg. formand (Annette Lind):

Værsgo til ministeren.

Kl. 15:27

Finansministeren (Nicolai Wammen):

I den 2030-plan, jeg fremlagde i går på regeringens vegne, er der lagt op til, at vi i de kommende år laver en massiv investering i velfærd på minimum 32 mia. kr. Så jeg kan ikke genkende det billede, som fru Lisbeth Bech-Nielsen prøver at tegne, af, at det er en regering, der ikke ønsker at investere i velfærd. Det er ganske enkelt forkert.

I forhold til det svar, der er givet på fru Lisbeth Bech-Nielsens spørgsmål, står det meget klart, at i den aktuelle situation med højkonjunktur og høj inflation er der derimod risiko for, at ekspansive finanspolitiske tiltag kan have en større inflationsvirkning end normalt. Med andre ord handler det her om den situation, vi er i, og ikke modelberegninger.

Kl. 15:28

Den fg. formand (Annette Lind):

Værsgo til fru Lisbeth Bech-Nielsen fra SF.

Kl. 15:28

Lisbeth Bech-Nielsen (SF):

Tak. Det kunne jo være rart, hvis Finansministeriet så opdaterede sin model, så man rent faktisk kunne bruge det tal, man fik, til noget. Men lad mig spørge på en anden måde: Når den her regering er så optaget af at give skattelettelser for 10 mia. kr., men ser passivt til, mens landets kommuner er ved at åbne budgetterne op igen, skoler bliver lukket, der ikke bliver givet den pleje til ældre, som vi synes er rimelig i et land som Danmark, og fokus stadig væk er på skattelettelser, kan finansministeren så garantere, at de skattelettelser, som regeringen har planlagt i 2025, altså om godt et års tid, ikke kommer til at fortrænge eller stå i vejen for investeringer i velfærden?

Kl. 15:29

Den fg. formand (Annette Lind):

Finansministeren. Værsgo.

Kl. 15:29

Finansministeren (Nicolai Wammen):

Jeg vil gerne sige, at vi tager det meget alvorligt med de udfordringer, man har ude i kommunerne og regionerne, og det er også årsagen til, at vi ud over de aftaler, vi lavede med kommunerne og regionerne før sommerferien om deres økonomi, helt ekstraordinært har tilført yderligere 1 mia. kr. Når vi kigger på den samlede 2030-plan for de kommende år, er der en massiv investering i velfærd, og vi har en så stærk økonomi, at der både råd til at investere i velfærd, den grønne omstilling, vores forsvar og sikkerhed og også skattelettelser til folk i arbejde.

Kl. 15:30

Den fg. formand (Annette Lind):

Jeg kan mærke, at spørgeren er en lille smule distraheret af snakken hernede i korridorerne. Værsgo til spørgeren.

Kl. 15:30

Lisbeth Bech-Nielsen (SF):

Tak. Jeg synes ikke rigtig, finansministeren svarede på mit spørgsmål. Når vi hører om regeringens 2030-plan, er der et »men«, et ret stort »men«: De her penge til velfærden kan altså ikke komme ud og arbejde i virkeligheden, hvis det kan påvirke inflationen. Men til gengæld kan skattelettelserne godt gives, selv om de jo også påvirker inflationen. Så lad mig spørge igen: Vil finansministeren garantere, at det ikke bliver skattelettelser først og så, hvis der er plads og rum, også ekstra penge til velfærden?

Kl. 15:30

Den fg. formand (Annette Lind):

Finansministeren.

Kl. 15:30

Finansministeren (Nicolai Wammen):

Vi vil fra den her regerings side i de kommende år tilføre penge både til velfærd og til skattelettelser for mennesker i beskæftigelse. Vi vil i øvrigt også investere i den grønne omstilling og i vores sikkerhed og forsvar. Det er muligt, fordi vi har en regering, der står i spidsen for en dansk økonomi, hvor der er styr på butikken, hvor det går godt med dansk økonomi. Det skal den fortsat gøre, den skal fremtidssikres, og så skal vi investere både i velfærd og de andre ting, jeg har nævnt her.

Kl. 15:31

Den fg. formand (Annette Lind):

Tak til finansministeren, og tak til fru Lisbeth Bech-Nielsen fra SF. Det var afslutningen på spørgsmål nr. 3.

I spørgsmål nr. 4 skal vi bibeholde finansministeren. Spørgeren er derimod hr. Jens Meilvang fra Liberal Alliance.

Kl. 15:31

Spm. nr. S 172

4) Til finansministeren af:

Jens Meilvang (LA):

Mener ministeren, at det er udtryk for omhyggelighed i brugen af skattekroner, at staten har brugt 1,5 mio. kr. om dagen i 15 år på at eje SAS-aktier?

Skriftlig begrundelse

Spørgeren henviser til artiklen »Halvanden million om dagen i 15 år – så meget har SAS kostet danskerne« fra Berlingske den 12. oktober 2023.

Den fg. formand (Annette Lind):

Værsgo.

Kl. 15:31

Jens Meilvang (LA):

Mange tak, formand, og tak til ministeren.

Mener ministeren, at det er udtryk for omhyggelighed i brugen af skattekroner, at staten har brugt 1,5 mio. kr. om dagen i 15 år på at eje SAS-aktier?

Kl. 15:31

Den fg. formand (Annette Lind):

Finansministeren.

Kl. 15:31

Finansministeren (Nicolai Wammen):

Jeg vil gerne indledningsvis sige, at det ikke er nogen kerneopgave for staten at eje et flyselskab. Men jeg tror også, man er nødt til at forholde sig til, at SAS har en ganske særlig betydning for det danske samfund. Jeg vil derfor også indlede med at uddybe, hvorfor regeringen og en række partier i Folketinget har indgået en aftale om at støtte SAS' omstillingsplan.

For det første har SAS en stærk forankring i Danmark og bidrager til Danmarks internationale tilgængelighed – eller sagt på en anden måde: Det er en meget vigtig del af, at man kan komme fra verden til Danmark og man kan komme fra Danmark til verden. For det andet har SAS en central rolle i knudepunktsfunktionen i Københavns Lufthavn. Og for det tredje understøtter SAS dansk økonomi og danske arbejdspladser på en række måder.

SAS' aktuelle omstilling skal ses i lyset af, at SAS i de seneste år har befundet sig i en alvorlig situation, bl.a. på grund af coronapandemien. Derfor besluttede et bredt flertal i Folketinget i 2020 – i parentes bemærket inklusive Liberal Alliance – at bidrage til at lave en rekapitalisering af selskabet for at bidrage til et operationelt SAS efter epidemien. SAS har imidlertid fortsat efter og som følge af pandemien oplevet finansielle og strukturelle udfordringer, og derfor har SAS også lavet en plan for, hvordan man kan komme videre, den såkaldte SAS Forward-plan.

Vi er fra statens side gået aktivt ind i at understøtte det arbejde og også bidrage økonomisk, ikke fordi det er en opgave i sig selv at drive et luftfartsselskab og have medejerskab af det, men fordi SAS har stor betydning for det danske samfund.

Kl. 15:33

Den fg. formand (Annette Lind):

Værsgo til spørgeren.

Kl. 15:34

Jens Meilvang (LA):

Mange tak. Jeg kan ligesom forstå på ministeren, at de mange milliarder kroner, som danske stat har postet i SAS, egentlig er givet godt ud i forhold til Københavns Lufthavn og mobilitet osv. Jeg kunne godt tænke mig at høre finansministeren, om det er noget, der bygger på en samfundsøkonomisk beregning, eller det sådan mere er en mavefornemmelse hos ministeren. Altså, kunne man også godt have puttet 15 mia. kr. i eller 30 mia. kr. i, eller er det lige præcis de her 8 mia. kr., altså 1,5 mio. kr. om dagen i 15 år, der er det rigtige? Og bygger det som sagt på en samfundsøkonomisk beregning, eller er det en mavefornemmelse?

Kl. 15:34

Den fg. formand (Annette Lind):

Værsgo til finansministeren.

Kl. 15:34

Finansministeren (Nicolai Wammen):

Vi har fra den danske stats side i lighed med andre i ejerkredsen omkring SAS medvirket til, at planen »SAS Forward« realistisk kan blive til virkelighed. Det er noget, hvor der er mange aktører, der deltager – i øvrigt også SAS-ansatte, der skal bidrage. Jeg mener, det er vigtigt, at vi har et luftfartsselskab som SAS i forhold til danske interesser. Det er der lavet forskellige beregninger af betydningen af, og de blev i øvrigt også vist til Liberal Alliance i sin tid, da man valgte at gå med i aftalen om SAS.

Kl. 15:35

Den fg. formand (Annette Lind):

Værsgo til hr. Jens Meilvang.

Kl. 15:35

Jens Meilvang (LA):

For god ordens skyld vil jeg sige, at vi jo ikke var med i aftalen om, at staten fortsat skal eje SAS-aktier.

Nu er det jo et selskab, vi i sin tid stiftede sammen med Sverige og Norge, og de er for længst udtrådt af ejerskabet. De har meldt ud, at de ikke synes, man kan bruge hårdt tjente skattekroner på at drive et flyselskab – noget, som markedet kunne tage sig af. Jeg kunne godt tænke mig at høre, om det gør indtryk på finansministeren, at vi sådan set er det eneste tilbageværende land, der fortsat skubber skattekroner ind i et statsejet flyselskab?

Kl. 15:35

Den fg. formand (Annette Lind):

Finansministeren.

Kl. 15:35

Finansministeren (Nicolai Wammen):

Det gør altid indtryk på mig, hvad man gør i andre lande. Jeg tror også, det hører med til fortællingen – og det fremgik ikke helt af spørgerens indlæg – at Sverige jo fortsat er en del af ejerkredsen omkring SAS. Det er rigtigt, at Norge har valgt ikke at være det; det er også korrekt, at Sverige har en målsætning om at træde ud af ejerkredsen.

Men det, der er min opgave som finansminister i Danmark er jo i særlig grad at se på, hvad der er i Danmarks interesse, herunder at vi fortsat har en stærk Københavns Lufthavn, og at vi har en stærk tilgængelighed fra Danmark til resten af verden og fra resten af verden til Danmark.

Kl. 15:36

Den fg. formand (Annette Lind):

Værsgo til spørgeren for det sidste spørgsmål.

Kl. 15:36

Jens Meilvang (LA):

Jeg deler fuldstændig finansministerens ambitioner om, at det er vigtigt, at vi har en stærk lufthavn i København, og at vi har mange flyruter rundt i verden. Men jeg kunne godt tænke mig at høre finansministeren, om han ikke tror, at det kunne lade sig gøre at drive et flyselskab på markedsvilkår, ligesom man kan i rigtig mange andre lande i Europa, uden at staten skulle være medejer. Kunne man have lavet den her aftale og sagt: Vi sætter SAS til salg; vi ønsker ikke at være medejere efter den her »SAS Forward«-plan?

Kl. 15:37

Den fg. formand (Annette Lind):

Sidste svar, værsgo.

Kl. 15:37

Finansministeren (Nicolai Wammen):

Den redningsplan, der er lavet for SAS, beror på, at mange gode parter går ind og giver et bidrag, herunder den danske stat. Jeg glæder mig over, at det nu ser ud til at lysne for SAS med en ny ejerkreds, der tegner sig, og jeg håber også, at de meget svære ting, som SAS har været igennem, er noget, man kan lægge bag sig, og at vi på den længere bane vil se et SAS, der står meget stærkere end det SAS, vi har set i de seneste år.

Kl. 15:37

Den fg. formand (Annette Lind):

Tak til finansministeren. Der er ikke flere spørgsmål til ham. Og tak til hr. Jens Meilvang. Der er heller ikke flere spørgsmål og svar her.

Den næste spørgsmål under dagsordenpunktet er spørgsmål nr. 5 til indenrigs- og sundhedsministeren. Og spørgeren er denne gang hr. Jens Henrik Thulesen Dahl fra Danmarksdemokraterne.

Kl. 15:37

Spm. nr. S 158

5) Til indenrigs- og sundhedsministeren af:

Jens Henrik Thulesen Dahl (DD):

Vil ministeren tage initiativ til, at der igangsættes en grundig faglig vurdering af pneumokokvaccination for voksne borgere i risiko, så det sikres, at beslutning om vaccination træffes på et solidt fagligt grundlag?

Skriftlig begrundelse

Den 15. januar 2023 ophørte det midlertidige vaccinationsprogram mod pneumokokker for voksne i risiko. Ministeren fremhæver i svar på SUU alm. del spm. 446, ”at det er fornuftigt, at vores nationale vaccinationsprogrammer er baseret på en både grundig og bred faglig vurdering af, hvorvidt et vaccinationstilbud bør anbefales til en eller flere givne målgrupper”. Men sundhedsmyndighederne har aldrig foretaget en grundig faglig vurdering (MTV) af pneumokokvaccination til voksne i risiko, hvorfor det ikke kan være en sådan vurdering, der ligger bag beslutningen om ikke at videreføre programmet.

Den fg. formand (Annette Lind):

Værsgo.

Kl. 15:37

Jens Henrik Thulesen Dahl (DD):

Tak for det. Vil ministeren tage initiativ til, at der igangsættes en grundig faglig vurdering af pneumokokvaccinationen for voksne borgere i risiko, så det sikres, at beslutningen om vaccination træffes på et solidt fagligt grundlag?

Kl. 15:38

Den fg. formand (Annette Lind):

Indenrigs- og sundhedsministeren, værsgo.

Kl. 15:38

Indenrigs- og sundhedsministeren (Sophie Løhde):

Tak for spørgsmålet. Spørgeren henviser i sin begrundelse til spørgsmålet til mit svar på det skriftlige spørgsmål 446 af 20. oktober i år, hvor jeg svarer følgende:

»... det er fornuftigt, at vores nationale vaccinationsprogrammer er baseret på en både grundig og bred faglig vurdering af, hvorvidt et vaccinationstilbud bør anbefales til en eller flere givne målgrupper.«  

Jeg er fortsat af den overbevisning, og som spørgeren rigtigt fremhæver i sin begrundelse, var det tidligere tilbud om gratis vaccination mod pneumokokker et midlertidigt tilbud. Da den daværende regering og et enigt Folketinget i foråret 2020 besluttede en ny midlertidig vaccinationsindsats, som indeholdt en tilbud om gratis vaccination mod pneumokokker til udvalgte persongrupper, var det som led i at undgå overbelastning af sundhedsvæsenet under covid-19 og for at beskytte de særlig udsatte patienter. Det var derfor ifølge sundhedsmyndighederne den rigtige beslutning på det tidspunkt, hvor vores sundhedsvæsen og særlig de udsatte grupper i befolkningen kiggede ind i en uvis og svær tid.

Som det sikkert også er spørgeren bekendt, foreligger der ikke på nuværende tidspunkt en medicinsk-teknologisk vurdering, det, der hedder en mtv, altså en grundig og bred faglig vurdering af, om et permanent tilbud om gratis vaccination mod pneumokokker bør anbefales. Det er jo i sidste ende en løbende prioritering, hvilke tiltag der skal iværksættes, herunder også, hvorvidt der skal være en omfattende faglig vurdering af, om et en eventuel vaccine skal indføres i det offentlige vaccinationsprogram, hvilket i øvrigt også kræver, at der i sidste ende anvises den fornødne finansiering hertil. Jeg vil ikke afvise, at det på et tidspunkt vil blive relevant at foretage en vurdering af bl.a. pneumokokvaccinen.

Kl. 15:40

Den fg. formand (Annette Lind):

Værsgo til hr. Jens Henrik Thulesen Dahl.

Kl. 15:40

Jens Henrik Thulesen Dahl (DD):

Tak for svaret, og så alligevel. Ministeren siger selv, at der kunne gennemføres en mtv, at der kunne gennemføres en undersøgelse. Det, som jeg jo egentlig spørger om i mit spørgsmål, er, om ministeren ikke vil være med til at finde ud af, om det rent faktisk ville være det rigtige at gøre. Det er rigtigt, at sygehusene under covid var pressede, og vi var bekymrede for, om der kom et meget stort pres, som var svært at håndtere, og derfor gennemførte man på det tidspunkt netop et program for vaccination af ældre. Men mig bekendt er sygehusene jo stadig væk relativt pressede. Vi hører historier om, at der er overforbrug, og at det er virkelig, virkelig svært at få tingene til at hænge sammen, at det er svært at få nok personale.

Ministeren henviser selv til sit svar på spørgsmål 446, altså at det vigtigste er at have et solidt fagligt grundlag at træffe den her beslutning på. Så undrer det mig jo bare, at man ikke vil afsætte ressourcer til, at Sundhedsstyrelsen, som selv efterlyser en mulighed for at lave den her undersøgelse, kan lave undersøgelsen, så vi rent faktisk på et fagligt grundlag vil kunne vurdere, om den her vaccination skal ind i programmet eller den ikke skal ind i programmet.

Kl. 15:41

Den fg. formand (Annette Lind):

Indenrigs- og sundhedsministeren.

Kl. 15:41

Indenrigs- og sundhedsministeren (Sophie Løhde):

Ja, så kræver det jo i hvert fald også i sidste ende, at ens parti husker at afsætte finansieringen til det, hvis man gerne vil foreslå det. Det mindes jeg ikke at Danmarksdemokraterne har gjort i sit finanslovsforslag. Ellers er det jo en gratis omgang.

At lave en større mtv er et stort arbejde, det koster i øvrigt også flere millioner kroner at foretage det, og der kommer jo hele tiden nye vacciner på markedet, og derfor er det jo også løbende et prioriteringsspørgsmål, i forhold til hvad det er for nogle vacciner som vi mener skal underlægges en gennemgående og grundig faglig vurdering. Og det er her, jeg siger klart, at sundhedsmyndighederne løbende har fokus på at vurdere, for hvilke vacciner det er relevant.

Kl. 15:42

Den fg. formand (Annette Lind):

Hr. Jens Henrik Thulesen Dahl, værsgo.

Kl. 15:42

Jens Henrik Thulesen Dahl (DD):

Men vi har jo også nogle sundhedsmyndigheder, der siger, at den her undersøgelse ikke er lavet, og vi er, hvis vi reelt skal lave den her vurdering, nødt til at have den her undersøgelse. Man har tidligere vurderet, at det faktisk var en effektiv måde at afhjælpe det meget høje pres på vores sygehuse på, at vi kunne sikre, at der var færre, der blev syge, og samtidig er det jo også af hensyn til de ældre, som den her vej rundt kan undgå at blive syge.

Så jeg forstår stadig væk ikke, hvorfor ministeren ikke vil sætte gang i den undersøgelse, som gør, at vi har et fagligt grundlag at vurdere på, om vaccinen skal foretages eller ej.

Kl. 15:42

Den fg. formand (Annette Lind):

Ministeren, værsgo.

Kl. 15:42

Indenrigs- og sundhedsministeren (Sophie Løhde):

Det er blot her, jeg lige i al stilfærdighed påpeger, at der løbende bliver foretaget en prioritering og en vurdering af, på hvilke områder og i forhold til hvilke vacciner der skal igangsættes en mtv, og så tillader jeg mig også bare i al stilfærdighed at påpege, at det, hvis man synes, at det skal vi gøre i morgen på lige præcis det her område, så også forudsætter, at man som parti husker at finansiere det i sit eget finanslovsforslag. Ellers er det jo bare en gratis omgang at spørge, hvorfor vi ikke gør det. For det koster altså nogle millioner at gøre det, og det er i øvrigt også et stort arbejde.

Herudover vil jeg også bare lige i al stilfærdighed påpege, at selv om en pneumokokvaccination ikke er en del af det offentlige vaccinationsprogram, så har personer, som er i særlig øget risiko for pneumokoksygdom, jo i dag også mulighed for få et klausuleret tilskud til at kunne købe en vaccine i privat regi. Det er også værd at bemærke, at de personer – og i øvrigt mange personer – i risikogruppen, som modtog pneumokokvaccinen under den midlertidige vaccinationsindsats, altså vil være beskyttet i mindst 6 år.

Kl. 15:43

Den fg. formand (Annette Lind):

Tak. Vi skal huske, at der kun er ½ minut til de sidste spørgsmål. Det sidste spørgsmål til spørgeren. Værsgo.

Kl. 15:44

Jens Henrik Thulesen Dahl (DD):

Jamen jeg skal prøve at gøre det ganske, ganske kort. For jeg tænker, at vi havde en vurdering i forbindelse med covid, som sagde, at der faktisk var en god historie i at lave den her indsats, at give de her vacciner, så folk blev mindre syge, og så vi aflastede vores sygehuse. Og jeg kan godt sige til ministeren, at hvis ministeren her er enig i, at vi har brug for at lave den her undersøgelse, og mangler, at vi i finanslovsforhandlingerne finder 1 mio. eller 2 mio. kr. til at gøre det her, så skal vi nok finde ud af det. Så vil ministeren være med på, at vi får kigget nærmere ind i at få lavet den her undersøgelse?

Kl. 15:44

Den fg. formand (Annette Lind):

Indenrigs- og sundhedsministeren, værsgo.

Kl. 15:44

Indenrigs- og sundhedsministeren (Sophie Løhde):

Det tager jeg jo som et tilsagn om, at Danmarksdemokraterne frygtelig gerne vil være med i et forlig om årets finanslov. Den tilkendegivelse tager regeringen da imod med åbne arme, og så kan vi jo fortsætte arbejdet i forhandlingsrummet. For det forudsætter nu engang, at de forslag, man tilvejebringer, også skal finansieres. Som jeg har tilkendegivet i min besvarelse her i dag, pågår der jo løbende en faglig prioritering og vurdering, i forhold til på hvilke områder og i forhold til hvilke vacciner der skal iværksættes en mtv, og jeg er bestemt ikke afvisende heroverfor.

Kl. 15:45

Den fg. formand (Annette Lind):

Tak til spørgeren, hr. Jens Henrik Thulesen Dahl fra Danmarksdemokraterne, og tak til indenrigs- og sundhedsministeren, som også har besvarelsen af det næste spørgsmål.

Det er spørgsmål nr. 6, og denne gang er spørgeren fru Victoria Velasquez fra Enhedslisten.

Kl. 15:45

Spm. nr. S 169

6) Til indenrigs- og sundhedsministeren af:

Victoria Velasquez (EL):

Mener ministeren, at der er sammenhæng i SVM-regeringens politik, når der på den ene side meldes ud, at der afsættes midler til at give psykiatrien et løft, bl.a. gennem bedre hjælp til børn og unge, mens selvsamme regering nu gør det markant sværere for unge med psykiske lidelser at fokusere på deres behandling ved at tage ca. 4.000 kr. om måneden fra ca. 4.000 unge under 30 år med psykiske lidelser, hvilket ifølge eksperter kan føre til yderligere marginalisering?

Den fg. formand (Annette Lind):

Værsgo.

Kl. 15:45

Victoria Velasquez (EL):

Tak. Mener ministeren, at der er sammenhæng i SVM-regeringens politik, når den på den ene side melder ud, at der afsættes midler til at give et løft psykiatrien, bl.a. gennem bedre hjælp til børn og unge, mens selvsamme regering nu gør det markant sværere for unge med psykiske lidelser at fokusere på deres behandling ved at tage ca. 4.000 kr. om måneden fra ca. 4.000 unge under 30 år med psykiske lidelser, hvilket ifølge eksperter kan føre til yderligere marginalisering?

Kl. 15:46

Den fg. formand (Annette Lind):

Ministeren, værsgo.

Kl. 15:46

Indenrigs- og sundhedsministeren (Sophie Løhde):

Der skal ikke herske nogen tvivl om regeringens linje, når det gælder mennesker med psykiske lidelser. Vi har med regeringsgrundlaget fra regeringens side valgt at prioritere yderligere 3 mia. kr. til psykiatrien, så vi for første gang nogen sinde kan få en fuldt og helt finansieret psykiatriplan.

Med vores finanslovsforslag for 2024 har vi også valgt at sætte turbo på prioriteringen af indsatsen for mennesker med psykiske lidelser i form af 567 mio. kr. til en prioritering af vigtige indsatser bl.a. målrettet børn og unge. Den økonomiske ramme for psykiatrien, når vi når frem til 2030, vil dermed være på et samlet løft på 4,3 mia. kr. Jeg tror, det svarer til en stigning inden for psykiatrien på i omegnen af 35 pct., for bare lige at nævne, hvilken størrelsesorden vi snakker om. Vi mener fra regeringens side også, at vi skal gøre mere for at hjælpe unge med psykiske lidelser, også dem, der er i kontanthjælpssystemet, og den gruppe er heller ikke glemt i det nuværende arbejde med en 10-årsplan for psykiatrien. Vi har jo bl.a. aftalt at afsætte midler til beskæftigelsesindsatsen IPS for unge. Det er et initiativ, som netop skal hjælpe de mest udsatte unge med psykiske lidelser i kontanthjælpssystemet videre i ordinært job eller uddannelse.

Når det så er sagt, er det allervigtigste jo at forebygge, at unge mennesker overhovedet ender der. Altså, vi skal i langt højere grad forebygge, at de psykiske lidelser udvikler sig, og jo dermed også sikre en langt tidligere og hurtigere hjælp. Det er også derfor, vi har et særskilt stort fokus på børn og unge med psykiske lidelser i de igangværende forhandlinger om ekstra penge til psykiatrien som led i finanslovsforhandlingerne.

Kl. 15:47

Den fg. formand (Annette Lind):

Spørgeren værsgo.

Kl. 15:47

Victoria Velasquez (EL):

Misforstå mig ikke. Enhedslisten har om nogen kæmpet for, at vi skulle styrke psykiatrien. Det er så tiltrængt, det er hjerteblod for os, og den del glæder jeg mig også til at vi om lidt skal over og forhandle om.

Det, som det drejer sig om for mig – og derfor er jeg også rigtig glad for, at ministeren siger, at fokus er på at hjælpe de unge mennesker i kontanthjælpssystemet – er, at vi på den ene side lige om lidt forhåbentlig styrker psykiatrien, men at man samtidig i regi af Beskæftigelsesministeriet simpelt hen tryner, fattiggør og skaber sværere betingelser for selv samme unge.

Jeg er ikke ude på at udstille regeringens hykleri på det her område, men jeg er optaget af, at vi skal hjælpe de unge mennesker, og derfor vil jeg gerne vende tilbage til netop det, som jeg er så glad for at ministeren siger om at vi skal hjælpe de unge. Hvad er så her helt konkret løsningen for at hjælpe de unge i kontanthjælpssystemet?

Kl. 15:48

Den fg. formand (Annette Lind):

Ministeren.

Kl. 15:48

Indenrigs- og sundhedsministeren (Sophie Løhde):

Jeg synes, det er rigtig godt, at Enhedslisten har kæmpet for flere penge til psykiatrien. Det skal der ikke lyde nogen dårlige ord omkring, og det støtter jeg fuldt ud og varmt. Men det hører jo også med til historien, at så langt rakte kræfterne heller ikke i forhold til den kamp. Enhedslisten leverede jo i de år, hvor I var støtteparti under den tidligere regering, ikke, at vi kunne få en fuldt og helt finansieret psykiatriplan.

Der er jeg da stolt af nu at være medlem af en regering, der for første gang nogen sinde leverer i forhold til det markante løft, som psykiatrien har brug for. Og der er behov for at sætte ind over en bred kam, også når det gælder indsatsen målrettet børn og unge.

Kl. 15:49

Den fg. formand (Annette Lind):

Tak. Fru Victoria Velasquez, værsgo.

Kl. 15:49

Victoria Velasquez (EL):

Det har været en mærkesag for os, og vi har førhen fået løftet finanslove, hvor der er blevet afsat flere penge til området. Det, at man før har forhindret, at vi kunne afsætte endnu flere penge til det, og at vi skulle komme i gang med arbejdet, ændrer ikke ved, at jeg synes, det er dejligt, at det nu er lykkedes. Men ministeren taler altså udenom nu.

Helt konkret vil man tage flere tusinde kroner fra unge, som har en psykisk lidelse. Eksperter udtaler, hvilke konsekvenser det kan have. Vi har også hørt fra flere af de unge selv, der fortæller om, hvordan den økonomiske stress kan være med til at skubbe dem længere væk fra arbejdsmarkedet. Hvad vil ministeren konkret gøre over for de her unge mennesker?

Kl. 15:50

Den fg. formand (Annette Lind):

Ministeren.

Kl. 15:50

Indenrigs- og sundhedsministeren (Sophie Løhde):

Som jeg var inde på i min besvarelse, har vi også et fokus på det i forhold til indfrielsen af 10-årsplanen for psykiatrien. Omkring specifikke spørgsmål til det forlig, som et bredt flertal i Folketinget netop har landet omkring et nyt kontanthjælpssystem, må jeg jo henvise til den ansvarlige ressortminister, beskæftigelsesministeren, som jeg også ved at spørgeren har spørgsmål til her senere på dagen.

Så er der en ros, for det er jo godt med mærkesager for partier, og det er også godt, at Enhedslisten som støtteparti lykkedes med at få afsat nogle flere penge til psykiatrien. Jeg konstaterer jo også bare, at Enhedslisten ikke lykkedes med, at vi kunne sikre en fuldt og helt finansieret 10-årsplan for psykiatrien. Man råbte op og sagde, at nu skal vi det ene og det andet, men da det kom til at levere, leverede man jo ikke. Det er det, den her regering leverer på.

Kl. 15:51

Den fg. formand (Annette Lind):

Tak. Værsgo for det sidste spørgsmål.

Kl. 15:51

Victoria Velasquez (EL):

Vi har de mandater i Folketinget, som vi har, og jeg kan love for, at hver og en af dem knokler for, at vi rent faktisk hjælper de mennesker lige nu, som er i klemme, og det være sig i forhold til psykiatrien, men det handler også om et udgangspunkt i det hele menneske, og at vi ikke skal sige, at vi med den ene hånd gør nogle ting, som lyder rigtigt, og vi så på samme tid spænder ben for de her mennesker. Og i stedet for at tale om Socialdemokratiet kunne jeg rigtig godt tænke mig, at vi talte om de unge mennesker, der lige nu kommer til at blive ramt af den politik, der kommer fra den regering, som Venstre sidder i.

Så hvad gør vi konkret over for de her unge mennesker, som nu kommer til at opleve økonomisk stress?

Kl. 15:51

Den fg. formand (Annette Lind):

Værsgo for det sidste svar.

Kl. 15:51

Indenrigs- og sundhedsministeren (Sophie Løhde):

Jeg står ikke og taler om Socialdemokratiet, jeg konstaterer bare, at Enhedslisten, da man var støtteparti under den tidligere regering, jo ikke leverede på de store ord, man havde omkring psykiatrien, og at vi skulle have en fuldt og helt finansieret psykiatriplan. Det lykkes den her regering med nu og dermed også, at vi for første gang kan give psykiatrien et meget, meget stort og også historisk løft. Det er der behov for, og der er behov for, at vi sætter ind hele vejen rundt, og det er jo også derfor, jeg specifikt fremhæver, at vi har fokus på at hjælpe de mest udsatte unge med psykiske lidelser i kontanthjælpssystemet. Det har vi allerede iværksat en række initiativer omkring, og det er også noget af det, der er fokus på i forbindelse med de videre forhandlinger om en 10-årsplan for psykiatrien.

Kl. 15:52

Den fg. formand (Annette Lind):

Tak til indenrigs- og sundhedsministeren. Der er ikke flere spørgsmål til hende, så tak for svarene, og tak til fru Victoria Velasquez fra Enhedslisten. Det var afslutningen på spørgsmål nr. 6.

Så er det spørgsmål nr. 7, og det er til justitsministeren, og det er af fru Mette Thiesen fra DF.

Kl. 15:52

Spm. nr. S 160

7) Til justitsministeren af:

Mette Thiesen (DF):

Er det ministerens opfattelse, at borgere, der har fået beslaglagt deres bil og efterfølgende er blevet pålagt af myndighederne at få deres bil lovliggjort på et autoriseret værksted, på trods af at dette strider mod loven, der siger, at der er frit værkstedsvalg, bør blive økonomisk kompenseret?
 


Skriftlig begrundelse

Der henvises til Vestre Landsrets dom V.L. S-148-22.

Den fg. formand (Annette Lind):

Værsgo.

Kl. 15:52

Mette Thiesen (DF):

Tusind tak, formand. Er det ministerens opfattelse, at borgere, der har fået beslaglagt deres bil og efterfølgende er blevet pålagt af myndighederne at få deres bil lovliggjort på et autoriseret værksted, på trods af at dette strider mod loven, der siger, at der er frit værkstedsvalg, bør blive økonomisk kompenseret?

Kl. 15:53

Den fg. formand (Annette Lind):

Justitsministeren, værsgo.

Kl. 15:53

Justitsministeren (Peter Hummelgaard):

Tak for ordet, og tak også for spørgsmålet. Spørgsmålet vedrører jo politiets mulighed for at tilbageholde køretøjer ved overtrædelse af færdselslovens § 120 a. Det følger af den her bestemmelse, at politiet kan tilbageholde motordrevne køretøjer, der har fået foretaget ulovlige konstruktive ændringer af køretøjets motor eller forureningsbegrænsende udstyr, som har betydning for køretøjets udledning af luftforurenende stoffer. Det følger endvidere, at tilbageholdelse kan ske, indtil køretøjet eller forholdene i øvrigt er bragt i overensstemmelse med kravene i færdselslovens § 120 a.

Vestre Landsret har ved kendelse af 5. september 2022 i en konkret sag taget stilling til, hvorvidt politiet med hjemmel i den her bestemmelse kan kræve, at lovliggørelse af bilen skal ske på autoriseret værksted. Vestre Landsret fastslog så i kendelsen, at politiet i den konkrete sag ikke som en betingelse for udlevering af et køretøj kunne stille krav om, at der var sket lovliggørelse på et autoriseret værksted. Da Justitsministeriet blev opmærksom på Venstre Landsrets kendelse, anmodede Justitsministeriet straks Rigspolitiet om at sikre, der ikke fortsat stilles krav om lovliggørelse ved autoriseret reparatør.

Jeg er som justitsminister af principielle årsager tilbageholdende med at udtale mig om sager, der er eller har været prøvet ved domstolene. Det er jeg selvfølgelig også i den her sag. Så hvorvidt politiet er erstatningsansvarlig som følge af kendelsen fra Vestre Landsret, er i sidste ende op til domstolene at vurdere. Personer, der måtte mene at have et erstatningskrav, som følge af at politiet har stillet krav om lovliggørelse af et motordrevet køretøj på et autoriseret værktøj, kan kontakte den politikreds, der har stillet det pågældende krav. Tak for ordet.

Kl. 15:54

Den fg. formand (Annette Lind):

Fru Mette Thiesen, værsgo.

Kl. 15:54

Mette Thiesen (DF):

Tusind tak. Jeg vil lige rette ministeren. Der er jo forskel på et autoriseret værksted og et decideret mærkevareværksted, eksempelvis Volkswagen, hvis det er det.

Men mener justitsministeren, at der påhviler politiet et erstatningsansvar, når de i forbindelse med færdselslovens § 120 a har krævet tilbageholdte biler lovliggjort for borgerens regning på et væsentlig dyrere autoriseret mærkevareværksted modsat på et væsentlig billigere fritvalgsværksted uden lovhjemmel til dette, jævnfør Venstre Landsrets kendelse V.L. S-148-22, der jo netop underkendte den ulovlige praksis?

Mener ministeren ligeledes, at der påhviler erstatningsansvar i forhold til de borgere, der ikke har kunnet betale en sådan lovliggørelse ved et autoriseret mærkevareværksted og derfor har lidt et tab – bilens værdi – ved at lade deres bil skrotte på politiets påbud?

Kl. 15:55

Den fg. formand (Annette Lind):

Justitsministeren.

Kl. 15:55

Justitsministeren (Peter Hummelgaard):

Som nævnt i min tale, og det er ikke, fordi jeg ikke har forståelse for de borgere, der måtte stå i den situation, er jeg principielt tilbageholdende med at udtale mig om sager, der er eller har været prøvet ved domstolene. Spørgsmålet om, hvorvidt politiet er forpligtet til at betale økonomisk kompensation som følge af Venstres Landsrets kendelse er grundlæggende et spørgsmål om erstatningsansvar, og spørgsmål om erstatningsansvar er op til domstolene at pådømme og ikke mig som justitsminister.

Kl. 15:56

Den fg. formand (Annette Lind):

Fru Mette Thiesen.

Kl. 15:56

Mette Thiesen (DF):

Hvad mener ministeren så om, at borgerne af politiet er blevet stillet over for det her ultimatum – enten at lovliggøre bilen på et autoriseret mærkevareværksted eller straksskrotning af deres bil som ikke ubetydelig pression – og vil ministeren sørge for, at det bliver undersøgt, hvor mange borgere der er blevet mødt med disse ikke såkaldt hjemlede påbud, og hvor mange der har valgt skrotning eller henholdsvis lovliggørelse på et autoriseret mærkevareværksted som påbudt af politiet?

Kl. 15:56

Den fg. formand (Annette Lind):

Justitsministeren.

Kl. 15:56

Justitsministeren (Peter Hummelgaard):

Lad det være sagt helt klart: Politiet skal selvfølgelig overholde gældende ret, og det gælder også færdselslovens § 120 a. Derfor har jeg også noteret mig, at Justitsministeriet straks, efter at ministeriet blev opmærksom på kendelsen, også anmodede Rigspolitiet om at sikre, at der ikke fortsat blev stillet krav om lovliggørelse ved autoriseret værksted. Rigspolitiet bekræftede efterfølgende, at politikredsene heller ikke længere stiller krav om det.

Kl. 15:57

Den fg. formand (Annette Lind):

Værsgo, sidste spørgsmål.

Kl. 15:57

Mette Thiesen (DF):

I »Offentlige myndigheders erstatningsansvar« fra Jurist- og Økonomforbundets Forlag fremgår det følgende, og nu citerer jeg:

En gennemgående figur er dog, at der antages at gælde en formodning for ansvar, culpa, når en afgørelse bliver erklæret ugyldig på grund af en retsvildfarelse. Har adressaten for påbuddet efterkommet påbuddet, vil myndigheden efter fast praksis være erstatningsansvarlig for de udgifter, som opfyldes af det uhjemlede påbud har givet anledning til. Citat slut.

Er ministeren enig i, at dette bør betyde, at politiet er erstatningsansvarlig over for de borgere, som er kommet i klemme i denne sag, fordi de slet og ret har gjort, som politiet sagde?

Kl. 15:57

Den fg. formand (Annette Lind):

Justitsministeren, værsgo.

Kl. 15:57

Justitsministeren (Peter Hummelgaard):

Jeg er enig i den udlægning af rækkevidden af, hvad culpa betyder, og hvad det i givet fald kan betyde i forhold til erstatningsansvar. Jeg er mere tilbageholdende med – hvad jeg lidt hører fru Mette Thiesen fiske efter, og det forstår jeg sådan set godt – at sige, også over for de berørte borgere, at de derved så helt sikkert vil få erstatning. Det vil i sidste ende være op til domstolene at bedømme, og derfor er den almindelige opfordring og min opfordring til borgerne at kontakte sin lokale politikreds og gør det krav gældende.

Kl. 15:58

Den fg. formand (Annette Lind):

Tak til justitsministeren. Det var afslutningen på spørgsmål 7. Tak til fru Mette Thiesen.

Så tror jeg lige, vi skifter formand. Vi går i gang med spørgsmål 8 først, og spørgsmål 8 er også til justitsministeren, og det er denne gang hr. Nick Zimmermann fra DF, som er spørgeren.

Kl. 15:58

Spm. nr. S 162

8) Til justitsministeren af:

Nick Zimmermann (DF):

Hvad mener ministeren om, at flere biler kørte i kortege fra City Vest i Gellerupparken til Aarhus Midtby dyttende og med palæstinensiske flag ud af vinduet efter terrorangrebet mod Israel den 7. oktober, og at optrinet blev gentaget den 10. oktober efter Hamas’ raketangreb på den israelske by Ashkelon, og hvad vil ministeren gøre, for at sådanne terrorsympatisører udvises af Danmark?

Den fg. formand (Annette Lind):

Værsgo.

Kl. 15:58

Nick Zimmermann (DF):

Tak. Hvad mener ministeren om, at flere biler kørte i kortege fra City Vest i Gellerupparken til Aarhus Midtby dyttende og med palæstinensiske flag ud af vinduet efter terrorangrebet mod Israel den 7. oktober, og at optrinet blev gentaget den 10. oktober efter Hamas’ raketangreb på den israelske by Ashkelon, og hvad vil ministeren gøre, for at få sådanne terrorsympatisører udvist af Danmark?

Kl. 15:59

Den fg. formand (Annette Lind):

Værsgo til justitsministeren for at svare.

Kl. 15:59

Justitsministeren (Peter Hummelgaard):

Tak for ordet. Og også tak til hr. Nick Zimmermann for det spørgsmål. Jeg er som de fleste andre danskere dybt forfærdet over Hamas' brutale angreb i Israel, og derfor tager jeg også fuldstændig klart og tydeligt afstand fra alle sympatierklæringer og andre tilkendegivelser af opbakning til angrebene og til Hamas. Billigelse af terrorisme hører ikke til i et demokratisk samfund. Offentlig udtrykkelig billigelse af terrorisme og andre terrorhandlinger er derfor også kriminaliseret i straffeloven.

Når det kommer til de konkrete eksempler i spørgsmålet, kan jeg selvsagt ikke stå her i dag og sige noget om, hvorvidt det kan være omfattet af straffelovens § 136, stk. 2. Jeg kan dog generelt sige, at jeg har tillid til, at politiet griber ind over for lovovertrædelser, både når politiet modtager anmeldelser, og når politiet på anden måde måtte blive opmærksom på og bekendt med klare lovovertrædelser. Det gælder selvsagt også overtrædelser af straffelovens regler om billigelse af terrorisme.

Jeg kan derudover oplyse, at Rigspolitiet har bedt politikredsene om at have skærpet opmærksomhed på ytringer, som kan være omfattet af straffelovens bestemmelser om billigelse af terrorisme. Derudover har Rigspolitiet drøftet politiets generelle fokus på forfølgelse af eventuelle sager med politikredsene, både anmeldelser og sager, som politiet selv bliver opmærksom på. Jeg kan derudover også oplyse, at politiet aktuelt er i gang med at efterforske en række anmeldelser om det. Sagerne er således fortsat under behandling og dermed heller ikke afsluttet.

Afslutningsvis vil jeg understrege, at det er regeringens helt klare holdning, at kriminelle udlændinge ikke hører til i Danmark. Som det derfor også fremgår af regeringsgrundlaget, arbejder regeringen derfor for at udvise flest mulige kriminelle udlændinge inden for rammerne af konventionerne. Og for så vidt angår de nærmere regler om udvisning af kriminelle udlændinge, må jeg henvise til udlændinge- og integrationsministeren. Tak for ordet.

Kl. 16:01

Tredje næstformand (Karsten Hønge):

Spørgeren.

Kl. 16:01

Nick Zimmermann (DF):

Så der sker ingenting – det har ingen konsekvenser. Hvordan i alverden skal danskerne bruge det svar til noget – at man vil se på det, at man ikke vil finde sig i det. Men det har jo ingen konsekvenser. Det vil sige, at danskerne igen bare skal finde sig i, at der er kommet nogle her til vores land, der får lov at køre rundt og opføre sig, som de har lyst til. Der må da være nogle konsekvenser. Det er da et svaghedstegn, hvis en regering seriøst vil finde sig i det her. Der skal da sættes gang i nogle hjemsendelser af de her folk. De har da intet at gøre i Danmark, hvis de kommer hertil og ligger og kører i optog gennem Aarhus Midtby, når der har været begået et terrorangreb. Det er da pinligt at høre ministeren stå her og sige, at man vil kigge på det. Der skal da sættes noget i værk. Kom da i sving!

Kl. 16:01

Tredje næstformand (Karsten Hønge):

Ministeren.

Kl. 16:01

Justitsministeren (Peter Hummelgaard):

Jeg ved ikke, om vi var i den samme sal under min besvarelse, men det, jeg jo faktisk sagde, var, at jeg var enig med hr. Nick Zimmermann, og jeg redegjorde for, at politiet sådan set også efterforsker sager og anmeldelser om billigelse af terror. Det, jeg så samtidig sagde, er, at jeg jo ikke kan sige noget om, hvorvidt de konkrete episoder, som hr. Nick Zimmermann her omtaler, også er en del af politiets efterforskning. Men hvis de er anmeldt til politiet, eller hvis politiet i øvrigt af egen drift måtte have taget sagerne op, er det jo under efterforskning, og så skal det selvfølgelig have konsekvenser, hvis der er beviser nok til, at det kan føre til domfældelse. For vi vil ikke acceptere billigelse af terror af nogen art og i særdeleshed ikke af den terror, som er begået af Hamas i Israel.

Kl. 16:02

Tredje næstformand (Karsten Hønge):

Spørgeren.

Kl. 16:02

Nick Zimmermann (DF):

Det vil sige, at ministeren kan garantere, at det her kommer til at betyde hjemsendelser af nogle muslimske terrorsympatisører. Eller er det her bare tom snak endnu en gang fra en regering, ligesom det har været det igennem de sidste 40 år? Er det igen bare sådan, at man vil spille hårdt ud og sige, at nu viser man for alvor, hvor skabet skal stå, og at nu skal hammeren endelig falde, og når tiden så går, gør man ikke en dyt ved det? Eller kan danskerne virkelig den her gang forvente, at der rent faktisk bliver talt sandt fra ministerens side, og at vi kommer til at se nogle hjemsendelser på den baggrund?

Kl. 16:03

Tredje næstformand (Karsten Hønge):

Ministeren.

Kl. 16:03

Justitsministeren (Peter Hummelgaard):

Nick Zimmermann er jo godt klar over, at det ikke er justitsministeren, der er dommer. Altså, der, hvor vi er nu, er, at der er en lang række forhold – i øvrigt også en lang række forhold, som er anmeldt til politiet rundt omkring i politikredsene i hele Danmark – for bl.a. overtrædelse af de bestemmelser i straffeloven, der handler om billigelse af terror konkret relateret til Hamas' angreb i Israel. De sager er under efterforskning. Hvis anklagemyndigheden mener, at der er hold nok i de sager til, at man kan løfte en sag, skal det jo prøves ved en domstol, og så kan domstolen så dér dømme både til fængselsstraf og til syvende og sidst sådan set også til udvisning, hvis man har at gøre med en udlænding.

Kl. 16:03

Tredje næstformand (Karsten Hønge):

Spørgeren.

Kl. 16:03

Nick Zimmermann (DF):

Okay, så regeringen er overhovedet ikke er parat til at kigge på at stramme skruen, hvis det er sådan, at man ikke kan udvises på baggrund af det her. Altså, der er jo ingen tvivl om, at hvis vi skal have nogen som helst chance for at redde Danmark i fremtiden, bliver vi nødt til at få sendt nogle af dem hjem, som er kommet her til vores land, og som ganske enkelt ikke hører til her. Hvis regeringen ikke er klar til det, er det jo tom snak; så er det jo ikke noget, danskerne kan bruge til noget. Hvis vi skal bevare Danmark dansk, er der behov for at få sendt de her mennesker ud af vores land. Det nytter jo ikke noget, at vi igennem de sidste 40 år har taget nogle folk hertil, der grundlæggende ikke deler de samme værdier som os.

Kl. 16:04

Tredje næstformand (Karsten Hønge):

Ministeren.

Kl. 16:04

Justitsministeren (Peter Hummelgaard):

Det er jeg jo enig med hr. Nick Zimmermann i. Det er også derfor, at regeringen har skrevet i sit regeringsgrundlag, at man vil øge omfanget af og antallet af udvisninger for kriminalitet af udlændinge. Og det er jo derfor, at regeringen og jeg selv som justitsminister arbejder meget målrettet på at realisere den aftale, som Danmark har indgået med Kosovo, hvor det er, at vi så kan udsende udvisningsdømte kriminelle, der skal afsone deres straf. Så vi er enige i det her spørgsmål; for de udlændinge, der begår kriminalitet i Danmark, uanset hvilken karakter den kriminalitet har, skal det, hvis der er grundlag for det, føre til udvisning.

Kl. 16:04

Tredje næstformand (Karsten Hønge):

Det afsluttede det spørgsmål.

Næste spørgsmål er også til justitsministeren og også stillet af hr. Nick Zimmermann.

Kl. 16:05

Spm. nr. S 163

9) Til justitsministeren af:

Nick Zimmermann (DF):

Hvad vil ministeren gøre, for at personer bosiddende i Danmark, der har ytret opbakning til terrorangrebene mod Israel den 7. oktober 2023, hvor mere end 1.400 mennesker blev massakreret og i hvert fald 230 personer bortført fra Israel til Gaza, bliver stillet til regnskab for deres handlinger, og hvad vil ministeren gøre for at undgå, at en lignende massakre finder sted i Danmark, når det nu er tydeligt for enhver, at der er opbakning til terrorangrebet fra i hvert fald visse kredse af herboende muslimer?

Tredje næstformand (Karsten Hønge):

Værsgo.

Kl. 16:05

Nick Zimmermann (DF):

Tak for det. Hvad vil ministeren gøre, for at personer bosiddende i Danmark, der har ytret opbakning til terrorangrebene mod Israel den 7. oktober 2023, hvor mere end 1.400 mennesker blev massakreret og i hvert fald 230 personer bortført fra Israel til Gaza, bliver stillet til regnskab for deres handlinger, og hvad vil ministeren gøre for at undgå, at en lignende massakre finder sted i Danmark, når det nu er tydeligt for enhver, at der er opbakning til terrorangrebet fra i hvert fald visse kredse af herboende muslimer?

Kl. 16:05

Tredje næstformand (Karsten Hønge):

Ministeren.

Kl. 16:05

Justitsministeren (Peter Hummelgaard):

Tak for ordet, og igen vil jeg sige tak til hr. Nick Zimmermann for spørgsmålet. Som jeg også nævnte ved besvarelsen af spørgsmål nr. S 160 lige før, er jeg som de fleste danskere dybt forfærdet over Hamas' brutale angreb i Israel, og derfor tager jeg naturligvis også dyb afstand fra alle former for sympatierklæringer og andre tilkendegivelser af opbakning til angrebene og til Hamas. Billigelse af terrorisme hører ikke til i et demokratisk samfund. Offentlig, udtrykkelig billigelse af terrorisme og andre terrorhandlinger er derfor også allerede kriminaliseret i straffeloven. Og jeg har tillid til, at politiet griber ind over for lovovertrædelser, både når politiet modtager anmeldelser, og når politiet på anden måde måtte blive bekendt med klare lovovertrædelser. Det gælder selvsagt også lovovertrædelser af straffelovens regler om billigelse af terrorisme.

Jeg kan derudover oplyse, at Rigspolitiet har bedt politikredsene om at have skærpet opmærksomhed på ytringer, som kan være omfattet af straffelovens bestemmelser om billigelse af terrorisme. Herudover har Rigspolitiet drøftet politiets generelle fokus på forfølgelse af eventuelle sager med politikredsene, både anmeldelser og sager, som politiet selv bliver opmærksom på. Jeg kan endvidere også oplyse, at politiet aktuelt er i gang med at efterforske en række anmeldelser om det. Sagerne er fortsat under behandling og dermed ikke afsluttet.

Det fremgår af vurdering af terrortruslen mod Danmark fra marts i år, at truslen mod Danmark fra militante islamister er på niveauet »alvorlig«, hvilket er niveau 4 ud af 5. Siden offentliggørelsen af vurderingen har en række forhold bidraget til at skærpe terrortruslen mod Danmark, og Center for Terroranalyse vurderer, at den aktuelle situation er præget af en høj grad af kompleksitet og også markant usikkerhed i trusselsbilledet. Udviklingen i Israel og Gaza har skabt fornyet fokus på konflikten mellem Israel og Palæstina, og PET følger den nuværende situation tæt og vurderer løbende betydningen for det samlede trusselsbillede samt iværksætter de nødvendige foranstaltninger. Det sker i tæt samarbejde med relevante myndighed Danmark og i udlandet. PET har udarbejdet en række operative anbefalinger til politiet om bl.a. skærpet opmærksomhed vedrørende sikkerheden omkring jødiske, israelske og palæstinensiske interesser og aktiviteter i Danmark.

Kl. 16:07

Tredje næstformand (Karsten Hønge):

Tak. Hr. Nick Zimmermann.

Kl. 16:07

Nick Zimmermann (DF):

Det skal løses med jihad, bliver der råbt i vores gader, men alligevel ser vi ingen anholdelser overhovedet. Hvordan kan regeringen sidde på hænderne, mens der render muslimer rundt i vores gader og råber, at det skal løses med jihad? Hvis ikke det er et udtryk for en forfejlet udlændingepolitik igennem de sidste 40 år, hvis ikke det er et udtryk for, at der for alvor er behov for at vise dem, hvor skabet skal stå og begynde på nogle hjemsendelser, ved jeg da efterhånden ikke, hvad det er. Det er pinligt at høre justitsministerens stå og sige: Vi vil se på, Rigspolitiet, ditten og dutten og datten. Kom i sving, få sat arbejdet i gang, få sat hjemsendelserne i gang! Vi har altså et land, vi skal redde her, og det burde regeringen så sandelig stille sig i spidsen for at gøre. Men I svigter.

Kl. 16:08

Tredje næstformand (Karsten Hønge):

Ministeren.

Kl. 16:08

Justitsministeren (Peter Hummelgaard):

Jeg er uenig i, at nogen svigter her. Jeg er enig med hr. Nick Zimmermann i, at når det er, at herboende, sikkert også danske statsborgere, går gennem gaderne og råber, at de konflikter, der er i verden, de uenigheder, der måtte være også i Danmark, skal løses med jihad, så er det udtryk for en forfejlet integration og en forfejlet udlændingepolitik. Det er også derfor, denne regering og tilsvarende den tidligere regering, som jeg selv også var en del af, virkelig har ført en udlændingepolitik, som har været stram, og som har haft for øje, at vi skal sikre sammenhængskraften i Danmark. Det er også derfor, jeg med glæde kan fortælle hr. Nick Zimmermann, at der er flere, der bliver sendt hjem i udsendelsesposition under den daværende og nuværende regering, end der var under de regeringer, som Dansk Folkeparti agerede støtteparti for.

Kl. 16:09

Tredje næstformand (Karsten Hønge):

Spørgeren.

Kl. 16:09

Nick Zimmermann (DF):

Hvis ikke man for alvor har forstået, hvor stort et problem Danmark står i lige nu, er der noget alvorligt galt. Så skal man sådan set bare stille sig ud på vores gader og stræder og se, hvad der egentlig sker i København nærmest hver evig eneste aften. Der er kommet nogle mennesker til vores land, der står og råber, at det skal løses med jihad. Der skal simpelt hen sættes noget i værk fra politisk hold, og det er nu. Der er ingen tid at spilde. Det her handler om, at hvis vi skal bevare Danmark som et dansk land i fremtiden, er der nogle mennesker, der lige nu er i vores land, der er behov for kommer ud igen.

Kl. 16:10

Tredje næstformand (Karsten Hønge):

Så er det ministeren.

Kl. 16:10

Justitsministeren (Peter Hummelgaard):

Jeg er enig med hr. Nick Zimmermann i, at hvis der er mennesker, der lever i den vildfarelse, at det er foreneligt at leve i et frit og liberalt demokrati, et velfærdssamfund som det danske, og samtidig mene, at jihad er et legitimt mål at forfølge eller et legitimt værktøj, så bor man det forkerte sted, og så kan man lige så godt tage hen et andet sted, hvor folk tror på den slags. Det er jo også derfor, at den her regering og i øvrigt den tidligere regering med i øvrigt en række fremragende udlændingeministre er lykkedes med at accelerere antallet af hjemsendelser af folk, der ikke har krav på og ret til at være i Danmark.

Kl. 16:10

Tredje næstformand (Karsten Hønge):

Spørgeren.

Kl. 16:10

Nick Zimmermann (DF):

Når nu det hele lyder så rosenrødt, hvorfor i alverden har vi så ikke set nogen anholdelser på baggrund af det her? Der har ikke været en eneste anholdelse fra nogle af de her demonstrationer, hvor man går og råber: jihad, jihad. Hvornår kommer vi så til at se de anholdelser?

Kl. 16:11

Tredje næstformand (Karsten Hønge):

Ministeren.

Kl. 16:11

Justitsministeren (Peter Hummelgaard):

Som jeg nævnte i min indledende besvarelse, er der jo allerede foretaget en række anmeldelser af billigelse af terror til politiet, og det er jo noget, politiet er i gang med at efterforske. Men for at politiet kan rejse en sag, skal der være grundlag nok og beviser nok, til at de kan bevise, hvem de mennesker er, der råber: jihad, jihad – eller alle mulige andre forhold. Jeg er sådan set fuld af fortrøstning, i forhold til at hvis og når  politiet har samlet beviser nok ind til at køre en række af de sager om billigelse af terror, så gør de også det. Og det synes jeg er vigtigt, også for at trække en streg i sandet.

Kl. 16:11

Tredje næstformand (Karsten Hønge):

Det afslutter det her spørgsmål. Tak til justitsministeren og til hr. Nick Zimmermann.

De næste to spørgsmål til justitsministeren stillet af hr. Peter Kofod er trukket efter ønske fra spørgeren. Det fører os videre til det næste spørgsmål, nemlig spørgsmål nr. 12 på dagsordenen, til miljøministeren af fru Mette Thiesen, Dansk Folkeparti, som får ordet til oplæsning af spørgsmålet.

Kl. 16:11

Spm. nr. S 173

10) Til justitsministeren af:

Peter Kofod (DF):

Er det ministerens opfattelse, at tilliden til dansk politi bliver større, når ministeren udtrykker bekymring over politiet på baggrund af få sager, som ikke har fået noget retsligt efterspil?

Skriftlig begrundelse

Spørgeren henviser til, at rigspolitichef, Thorkild Foged, har følt sig foranlediget til at indkalde alle politidirektører fra de 12 politikredse til et møde på baggrund af ministerens ytring til Ritzau: »bekymring over det billeder, der på baggrund af en række konkrete sager den seneste tid er blevet tegnet af kulturen og adfærden i dansk politi«.

(Spørgsmålet er udgået, da det er taget tilbage af spørgeren).

Kl. 16:11

Spm. nr. S 174

11) Til justitsministeren af:

Peter Kofod (DF):

Hvad er ministerens hensigt med at så tvivl om politiets generelle dispositioner?

Skriftlig begrundelse

Spørgeren henviser til, at rigspolitichef, Thorkild Foged, har følt sig foranlediget til at indkalde alle politidirektører fra de 12 politikredse til et møde på baggrund af ministerens ytring til Ritzau: »bekymring over det billeder, der på baggrund af en række konkrete sager den seneste tid er blevet tegnet af kulturen og adfærden i dansk politi«.

(Spørgsmålet er udgået, da det er taget tilbage af spørgeren).

Kl. 16:11

Spm. nr. S 129

12) Til miljøministeren af:

Mette Thiesen (DF):

Mener ministeren, at kystsikring rundt om Danmark bør være et nationalt anliggende frem for et kommunalt?

Tredje næstformand (Karsten Hønge):

Værsgo.

Kl. 16:12

Mette Thiesen (DF):

Tusind tak, formand. Mener ministeren, at kystsikring rundt om Danmark bør være et nationalt anliggende frem for et kommunalt?

Kl. 16:12

Tredje næstformand (Karsten Hønge):

Ministeren.

Kl. 16:12

Miljøministeren (Magnus Heunicke):

Jeg mener jo sådan set både-og. Lad mig prøve at uddybe det. For et par weekender siden, den 21. og 22. oktober, blev mange steder i Danmark ramt af en stormflod. Flere steder var der vandstande på højde med hundredårshændelser. Vi har set diger, der er brudt sammen – det har jeg også selv været ude at besigtige – og huse, butikker og veje revet væk eller oversvømmet. Det er en dybt alvorlig situation. Og vi kan desværre se, at klimaforandringerne betyder, at vi vil se ind i en fremtid med hyppigere og mere alvorlige stormfloder. Så det skal vi selvfølgelig sikre os imod.

Jeg mener altså – for at svare på spørgsmålet – at det både er staten, kommuner og borgere, der sammen har vigtige roller i kystbeskyttelsen. Når kommuner er med i ligningen her, er det, fordi vores kommuner jo har myndighedsansvar. Bl.a. forvalter man jo lokalt og ved, hvordan man gør de her ting. Man kender de konkrete lokale forhold og er selvfølgelig også tæt på borgeren. Det er også kommunerne, der er myndighed i forhold til vandløb. Det er vores kommuner, der er planmyndighed og kan bestemme, hvor man bygger ny by, og hvordan nye byområder skal sikres mod oversvømmelser. Og vores kommuner er også myndighed i forhold til regn og spildevand. Så den myndighedsekspertise synes jeg er klog at have.

Skal de så stå alene med det ansvar? Nej, det mener jeg bestemt ikke at de skal. Staten har også et ansvar. Konkret understøtter staten vores kommuner med bl.a. helt konkrete opdaterede oversvømmelseskort og vejledning, og lige nu er det statslige Kystdirektoratet ude at besigtige mange hundrede kilometer af Danmarks diger for at vurdere tilstanden og finde ud af, hvad der er behov for i de risikoscenarier, som vi er nødt til at se ind i. Derudover er der også mulighed for at få ikke kun faglig hjælp, men også økonomisk hjælp til konkret at etablere diger og kystbeskyttelse ud fra de puljer, som vi foreslår at forlænge også næste år.

Kl. 16:14

Tredje næstformand (Karsten Hønge):

Spørgeren.

Kl. 16:14

Mette Thiesen (DF):

Tak for svaret. Jeg synes, det desværre er lidt af en tilståelsessag. Man har fra regeringens side haft ekstremt stort fokus på at sikre klimaet i alle mulige andre lande i stedet for at sikre det nære. Man har lavet en kystsikringsplan, hvor pengene hovedsagelig går til vestkysten i Jylland, hvor man vil sandfodre, i stedet for at man kigger på alle de andre steder i Danmark, som også er blevet ramt.

Altså, i Dansk Folkeparti mener vi, at vi skal have en national plan på det her område. Vi er simpelt hen nødt til at tage ansvar kollektivt for at sikre, at kysterne hele vejen rundt om Danmark bliver sikret ordentligt. Hvis man eksempelvis tager Nordsjælland, hvor jeg kommer fra, har vi Gribskov Kommune, Helsingør Kommune og Halsnæs Kommune, som er gået sammen om at forsøge at lave en eller anden kystsikring. Det er fuldstændig umuligt for de tre kommuner. Det koster over 170 mio. kr. alene for de tre kommuner at kystsikre. Så det er fuldstændig umuligt for dem at sikre det her inden for de puljer, som regeringen har sat af. Alternativt skal de til at brandbeskatte borgerne eller lave nogle andre voldsomme tiltag.

Mener ministeren ikke reelt set, at vi alle sammen i Danmark har et kollektivt ansvar for at sikre vores kyster og at sikre os mod nogle af de hundredårshændelser, som vi jo også har set for ganske kort tid siden, hvor folk nærmest må gå fra hus og hjem og der er huse, som skrider ud over skrænter osv., fordi vandet æder ind på vores kyster? Mener regeringen, at det er kommunernes eget ansvar, eller mener regeringen, at vi alle sammen kollektivt har et ansvar for at sikre Danmark?

Kl. 16:15

Tredje næstformand (Karsten Hønge):

Ministeren.

Kl. 16:15

Miljøministeren (Magnus Heunicke):

Som sagt mener jeg, at det er en både-og-situation, vi står i. Når man skal beskytte sine værdier ved at etablere et dige – vi har en lang tradition for digelag rundtomkring i Danmark, og det synes jeg er klogt og godt – så synes jeg også, det er vigtigt, at man fra statens side spæder op og ikke kun rådgiver, men også konkret er med til at finansiere det. Helt konkret har man jo været med til det projekt, som blev nævnt her, oppe på nordkysten på Sjælland. Der har staten været med til at finansiere 45 pct. Det er faktisk den største enkeltvise medfinansiering fra statens side. Men der er også en sum, som man lokalt selv må være med til at finansiere, ligesom alle andre steder i Danmark.

Kl. 16:16

Tredje næstformand (Karsten Hønge):

Spørgeren.

Kl. 16:16

Mette Thiesen (DF):

Det er bare ikke nok. Der er nogle kommuner, som er meget, meget hårdt ramt, og det er en kæmpe skævvridning af Danmark generelt. Det her er noget, som rammer os alle sammen. Det rammer meget forskellige steder i Danmark. Jeg synes bare, der er en generel skævvridning i det udspil, regeringen er kommet med, hvor man hovedsagelig sikrer vestkysten i Jylland i stedet for at sikre alle de andre steder i Danmark, hvor det er. Der er ingen tvivl om, at vi i Dansk Folkeparti fortsætter med at kæmpe for en national plan. Vi mener, det er et kollektivt, nationalt ansvar at sikre vores kyster, fordi vores kyster også er kulturarv. Danmark skal jo bestå også fremadrettet.

Kl. 16:17

Tredje næstformand (Karsten Hønge):

Tak. Ministeren.

Kl. 16:17

Miljøministeren (Magnus Heunicke):

Der er ikke nogen skævvridning. Når vi foreslår at fortsætte sandfodringen ved den jyske vestkyst, er det, fordi hvis vi stoppede med at gøre det, vi har gjort i årtier, ville kysten æde 8 m om året af den jyske vestkyst i gennemsnit fra år til år. Så det er vi nødt til at fortsætte med. Men samtidig prioriterer vi jo også midler til statslig støtte til diger og kystbeskyttelse i resten af Danmark. Hvis man summer op for årene, hvad vi har gjort, og hvad vi foreslår at gøre, så går det nogenlunde lige op. Så der er ikke nogen skævvridning her.

Kl. 16:17

Tredje næstformand (Karsten Hønge):

Spørgeren.

Kl. 16:17

Mette Thiesen (DF):

Jo, regeringen har langt mere fokus på at pudse klimaregnskabet af for at se gode ud ude i verden i forhold til Danmarks klimaprofil i stedet for at sikre det, som danskerne reelt står og oplever nu og her, nemlig at vores kyster forsvinder, og at danskernes hjem forsvinder ud i vandet. Regeringen siger bare: Det er kommunernes opgave at sikre det, og det må danskerne selv klare; vi vil gerne fokusere på enkelte områder, og så giver vi et lille tilskud til det, hvis der er nogen, der allerede er gået i gang med det. Det er en skævvridning af Danmark, og det mener vi ikke er det rigtige i Dansk Folkeparti.

Kl. 16:18

Tredje næstformand (Karsten Hønge):

Ministeren.

Kl. 16:18

Miljøministeren (Magnus Heunicke):

Jeg er uenig i den fremstilling. Som sagt har staten i forbindelse med det konkrete lokale forslag, der bliver nævnt her, tilbudt en støtte på 45 pct. Det er ikke en lille gnalling. Tværtimod er det en substantiel del og noget af det største, som staten har tilbudt at give som støtte. Så jeg håber sandelig – for det er et godt projekt og et vigtigt projekt – at det også kan blive til virkelighed, ligesom det bliver alle mulige andre steder i Danmark, hvor staten er med, men hvor grundejerne også er med til at finansiere beskyttelsen af deres arealer. Den balance tror jeg er klog – selvfølgelig med vejledning og konkret økonomisk støtte de steder, hvor vi kan det fra statens side.

Kl. 16:18

Tredje næstformand (Karsten Hønge):

Det afslutter spørgsmålet. Tak til fru Mette Thiesen, Dansk Folkeparti.

Næste spørgsmål er også til miljøministeren, og det er stillet af hr. Hans Kristian Skibby.

Kl. 16:18

Spm. nr. S 138

13) Til miljøministeren af:

Hans Kristian Skibby (DD):

Mener ministeren, at man opretholder borgernes sikkerhed uanset bopæl og sikrer kystsikring til hele Danmark ved at afsætte 1,1 mia. kr. til sikring af Vestkysten og kun 150 mio. kr. til de resterende 67 kystkommuner?

Tredje næstformand (Karsten Hønge):

Værsgo til oplæsning af spørgsmålet.

Kl. 16:18

Hans Kristian Skibby (DD):

Tak, formand. Jeg læser spørgsmålet op: Mener ministeren, at man opretholder borgernes sikkerhed uanset bopæl og sikrer kystsikring til hele Danmark ved at afsætte 1,1 mia. kr. til sikring af Vestkysten og kun 150 mio. kr. til de resterende 67 kystkommuner?

Kl. 16:19

Tredje næstformand (Karsten Hønge):

Ministeren.

Kl. 16:19

Miljøministeren (Magnus Heunicke):

Lad mig lige starte med at sige, at jeg også har set, at de tal har været fremme i pressen, og det er måske min egen skyld, så lad mig endelig præcisere det. Det er ikke sådan, at man kan sammenligne de to tal, og det kan man ikke af den årsag, at det, der handler om Vestkysten, er et 5-årigt sigte. Så det gælder altså de kommende 5 år. Havde vi stoppet med at gøre det, ville vi, som jeg lige talte med en anden spørger om, risikere, at Vestkysten år for år ville rykke i gennemsnit 8 m om året. Så jeg tror, alle er enige om, at vi skal fortsætte den opgave. Men så er spørgsmålet, hvad vi så gør i resten af Danmark. Og der er det ikke tal for 5 år, man har plusset, men for 1 år. Men plusser man det, vi foreslår, og det, der er sket de sidste 5 år, så vil der i alt være afsat 580 mio. kr. til kystbeskyttelse i hele landet, altså som ikke er Vestkysten, og oven i det er der så bidrag fra grundejere og kommuner. Så det samlede beløb til kystbeskyttelse andre steder i landet nærmer sig beløbet for Vestkysten.

Så den her kamp mellem Øst- og Vestdanmark synes jeg ikke beskriver det særlig godt. Men jeg anerkender fuldt ud, at det kan være, at jeg er medskyldig i det, da jeg præsenterede klimatilpasningsplan 1, som har det her 5-årige sigte for Vestkysten. Men der er altså også 150 mio. kr. til 1 år, ligesom der er 150 mio. kr. i år, og plusser man det i 5-årige sigter, er det andre beløb, som minder mere om hinanden. Der er i hvert fald intet ønske fra mig om, at der skal være nogen skævvridning, og det er ikke, fordi vi prioriterer noget frem for noget andet. Det gælder udelukkende, at vi skal sikre, at dem, der står for sandfodringen på Vestkysten, har nogle 5-årige kontrakter; det skal de fortsætte med, og det er der så nogle 5-årige planer med. Og så skal vi selvfølgelig sikre, at der også sker et arbejde i resten af Danmark.

Kl. 16:21

Tredje næstformand (Karsten Hønge):

Spørgeren.

Kl. 16:21

Hans Kristian Skibby (DD):

Tak til miljøministeren for besvarelsen. Jeg vil gerne sige på vegne af Danmarksdemokraterne, at det jo ikke er, fordi det er et spørgsmål om misundelse; det tror jeg egentlig heller ikke at ministeren anser det som. Det er sådan set en inderlig bekymring over, om der er en række kommuner, hvor der ikke er den samme tilgang, også med hensyn til regeringens finanslovsudspil osv., netop i forhold til at kunne være sikre på, at der kommer en vedvarende, kontinuerlig indsats, som skal dæmme op for de kystproblemer, vi får i Danmark, både på Vestkysten og på østkysten. Det er ikke sådan, at vi har en misundelsespolitik i forhold til Vestkysten. Danmarksdemokraterne anerkender jo fuldt ud, at vi selvfølgelig skal lave den her indsats, også omkring sandfodring, og vi anerkender også, at der er de udfordringer, som miljøministeren italesætter, med at vi mister et antal meter hvert år, alt efter hvor stærke storme og hvor meget vind og vand osv. der er langs Vestkysten.

Men det ændrer jo ikke på, at vi også i Danmarksdemokraterne har noteret os, at da vi fik miljøministerens ressortområde lagt ind i finanslovsudspillet og tidligere også havde miljøministeren i samråd i udvalget, kunne vi også se, at man ikke havde valgt at videreføre de her puljemidler, to gange 150 mio. kr., som ellers har været sat på i årene 2021 og 2022 og til og med i år, tror jeg også, altså 2023. Der er det selvfølgelig meget interessant, hvad der så vil komme efterfølgende, og derfor var det jo, at vi i Danmarksdemokraterne var meget interesserede i at se, hvad det egentlig var, der ville komme i forbindelse med regeringens og miljøministerens klimaplan, som kom, groft sagt, lige til tiden i forhold til den tragiske situation, vi oplevede med den store storm og de massive oversvømmelser, der har været på østkysten. Det er egentlig derfor, vi spørger ind til det her, altså for at være sikre på, at regeringen og i særdeleshed miljøministeren er enige med Danmarksdemokraterne i, at der også på den lange bane skal sikres kontinuerlige budgetter til at imødegå udfordringerne langs østkysten.

Kl. 16:23

Tredje næstformand (Karsten Hønge):

Tak. Ministeren.

Kl. 16:23

Miljøministeren (Magnus Heunicke):

Ja, det er jeg enig i. Nu har jeg præsenteret den her plan, og det er den første klimatilpasningsplan, vi har i Danmark. Vi har jo også kaldt den klimatilpasningsplan 1, og det er bevidst – jeg har også erfaringer fra andre områder – at der er et ettal efter den, for det betyder, at der kommer til at være behov for en opfølgning, og i forhold til den opfølgning er det vores opgave at sikre, at arbejdet ikke står stille indtil da. Det vil sige, at der er midler. Det er jo den pulje, der bliver nævnt; den bliver netop videreført i den her plan. Men derudover skal vi også sikre, at det faglige arbejde sker, så vi ved, præcis hvad der er behov for, når vi laver opfølgningerne senere hen.

Kl. 16:23

Tredje næstformand (Karsten Hønge):

Spørgeren.

Kl. 16:23

Hans Kristian Skibby (DD):

Vi anerkender jo også og er udmærket bevidste om, at der er en række kommuner, som sidder og venter på, om de bliver prioriteret inden for den ramme, der er økonomisk set for ministerens område, også i forhold til kystsikring langs østkysten. Min egen kommune, Hedensted Kommune, er jo en af dem, som måske nok havde håbet på at blive imødekommet i forhold til kystsikring ved Juelsminde, men det vandt jo ikke indpas. Ligeledes har vi jo set det mange andre steder, og jeg kan ikke nå at nævne så mange af de steder, men bl.a. Ærø er jo et rigtig godt eksempel på, at der skal nogle massive investeringer til, også på østkystsiden.

Kl. 16:24

Tredje næstformand (Karsten Hønge):

Ministeren.

Kl. 16:24

Miljøministeren (Magnus Heunicke):

Jamen det skal der, og man må sige, at de ordninger, vi har haft, de diger, vi har haft, jo slet ikke har været tilstrækkelige. Vi har jo haft digebrud, og digebrud forårsager voldsomme ødelæggelser, for så er der ikke noget, der bremser vandet, og så kan det virkelig komme langt ind og medføre massive ødelæggelser. Det gør indtryk på os alle sammen, altså de ødelæggelser, som mange danskere står med og kæmper med at få ryddet op i. Der er økonomisk kompensation ved stormflod, men selvfølgelig er det også et stort personligt tab for mange mennesker.

Kl. 16:25

Tredje næstformand (Karsten Hønge):

Spørgeren.

Kl. 16:25

Hans Kristian Skibby (DD):

Ja, det er det, Og der er også behov for afklaring i mange af de her 67 kommuner, som ikke ser ud til at få del i de her mange penge, som ministeren har øremærket. Der synes jeg jo, det er interessant, om der så, når vi diskuterer finansloven, måske kunne komme yderligere beløb på end det oprindelige beløb på 0 kr., hvis vi kigger på det regeringsudspil, der kom; der var det på 0 kr. Altså, den nuværende pulje udløber i 2023, og der har jeg bl.a. noteret mig, at Venstres politiske ordfører, altså Morten Dahlin, har været ude at sige, at man gerne vil være med til at se på det her.

Der vil jeg gerne spørge ministeren her på falderebet: Er det noget, som miljøministeren er enig med Venstres ordfører i?

Kl. 16:25

Tredje næstformand (Karsten Hønge):

Ministeren.

Kl. 16:25

Miljøministeren (Magnus Heunicke):

Ja. Vi har sådan set foreslået – det er det, der ligger i forslaget, i klimatilpasningsplanen – at den nuværende pulje, som stod til at udløbe, får lov til at fortsætte. Men det er jo ikke kun os, der bestemmer det. Vi skal forhandle om det, og det kan så enten være i forbindelse med finansloven eller den grønne fond; det er der, hvor vi foreslår, at man skal finansiere det tiltag.

Så vi foreslår sådan set, at præcis den pulje, der bliver nævnt, får lov til at fortsætte til gavn for konkrete digeprojekter m.m. de steder, hvor der er behov for at bygge digerne op, og det kan vi jo tydeligt se at der virkelig er behov for.

Kl. 16:26

Tredje næstformand (Karsten Hønge):

Det afslutter spørgsmålet. Tak til hr. Hans Kristian Skibby, Danmarksdemokraterne.

Det næste spørgsmål er også til miljøministeren og er stillet af hr. Søren Egge Rasmussen, Enhedslisten.

Kl. 16:26

Spm. nr. S 150

14) Til miljøministeren af:

Søren Egge Rasmussen (EL):

Mener ministeren, som har udtalt, at der ikke er noget tiltag, han ikke vil gøre for at redde miljøet i de danske kystvande, at det er forsvarligt at starte en forhandling med EU med det formål at kunne forlænge kvægundtagelsen, der giver kvæglandbrug mulighed for at anvende mere kvælstof på markerne, i en situation, hvor Danmark står i alvorlige problemer med at leve op til EU’s vandrammedirektiv om at sikre god miljøtilstand i alle danske farvande i 2027, hvilket senest understreges af second opinion-rapporten fra et uafhængigt internationalt ekspertpanel, der herudover udtrykker bekymring, fordi Danmark har tabt et helt årti ved ikke at nedbringe kvælstofudledningerne i 2010-erne, og peger på, at fokus nu skal være på implementering af indsatser, der nedbringer udledningerne i tråd med anbefalingerne fra Aarhus Universitet og DHI, dvs. til maksimalt 38.000 tons kvælstof om året?

Tredje næstformand (Karsten Hønge):

Han får ordet til oplæsning af et langt spørgsmål.

Kl. 16:26

Søren Egge Rasmussen (EL):

Tak for det, og det lange spørgsmål er: Mener ministeren, som har udtalt, at der ikke er noget tiltag, han ikke vil gøre for at redde miljøet i de danske kystvande, at det er forsvarligt at starte en forhandling med EU med det formål at kunne forlænge kvægundtagelsen, der giver kvæglandbrug mulighed for at anvende mere kvælstof på markerne, i en situation, hvor Danmark står i alvorlige problemer med at leve op til EU's vandrammedirektiv om at sikre god miljøtilstand i alle danske farvande i 2027, hvilket senest understreges af second opinion-rapporten fra et uafhængigt internationalt ekspertpanel, der derudover udtrykker bekymring, fordi Danmark har tabt et helt årti ved ikke at nedbringe kvælstofudledningerne i 2010'erne, og peger på, at fokus nu skal være på at implementere indsatser, der nedbringer udledningen i tråd med anbefalingerne fra Aarhus Universitet og DHI, dvs. til maksimalt 38.000 t kvælstof om året?

Kl. 16:27

Tredje næstformand (Karsten Hønge):

Ministeren.

Kl. 16:27

Miljøministeren (Magnus Heunicke):

Det, der spørges til her, er jo sådan set det, der hedder nitratdirektivet. Og der er en grund til, at vi har det: Det er at beskytte vores vandmiljø mod det, som defineres som landbrugsrelateret forurening med nitrat. Så det er det, vi er inde i at røre ved her. Europa-Kommissionen stiller – og det er jeg glad for – strenge krav til de lande, og det er en række lande, som igennem tiden har ønsket at gøre brug af undtagelser. Kommissionen er selvfølgelig optaget af, at landene overholder vandrammedirektivet og habitatdirektivet, og det lyder måske teknisk, men det er altså nogle direktiver helt konkret om vandmiljøet og det, vi har set billeder af, og det er præcis det, det handler om. Det er der virkelig behov for.

Det har hidtil været sådan, at landbrug, der ønsker at anvende den her undtagelse, skal leve op til en række andre særlige miljøkrav, bl.a. at dyrke specifikke afgrøder, som er særlig gode til at optage kvælstof, og det er nogle betingelser, som Kommissionen fastsætter for at sikre, at der ikke sker en negativ miljøpåvirkning.

Min vurdering er, at det ikke er ladsiggørligt og heller ikke ønskværdigt at fortsætte på de hidtil gældende præmisser. Og derfor mener jeg, det er helt rettidig omhu og det eneste rigtige at gøre at være i dialog med Kommissionen om at finde ud af, hvordan vi skal have kvægbrug fremover her i Danmark. Det skal vi jo have. Hvordan skal vi have det, men på en måde, hvor det, når det handler om nitrat, ikke forringer vores mulighed for at overholde vandrammedirektivet og habitatdirektivet? Og det er sådan set den dialog, som er i gang mellem Danmark og Europa-Kommissionen. Jeg kan jo faktisk se, at en række lande også har haft den dialog, og der kan komme forskellige ting ud af sådan en dialog, men den ser jeg frem til også at kunne præsentere for Folketinget, når den dialog er færdig.

Kl. 16:29

Tredje næstformand (Karsten Hønge):

Spørgeren.

Kl. 16:29

Søren Egge Rasmussen (EL):

Det er jo interessant, hvis miljøministeren tager den dialog for at sikre sig, at kvægundtagelsen ikke fortsætter, for jeg lagde mærke til, at det ikke kan lade sig gøre at fortsætte. Det var sådan set ministerens konklusion på det her, og det må jo så være, at 20 år med kvægundtagelser kommer til at ophøre. Og hvad vil det så betyde, hvis vi ender der? Ja, det vil betyde, at 1300 landmænd så har noget kvælstof i overskud, som kan sælges til nabolandmænd, og dermed kan de landmænd lade være med at købe kunstgødning f.eks. Det vil sige, at vi sådan set har en positiv afsmittende effekt.

Jeg tror sådan set, der er nogle marker, der godt lige kan klare at få så meget gødning, de har fået indtil nu, men det er ikke nødvendigt. Det er jo en overgødskning af græsarealer, som foregår. Og hvis det er kløvergræsmarker, er vi sådan set i en situation, hvor kløveren bliver doven af at få så meget kvælstof tilført marken. Det vil sådan set være bedre at presse den der kløver til selv at samle noget kvælstof fra luften og få ned i jorden som gødning til afgrøden. Så kunne landmanden sælge endnu mere gødning til nogle naboer, som så ikke behøver at købe kunstgødning til deres marker. Det er da en win-win-win-situation.

Derfor er jeg glad for, at ministeren siger, at man ikke kan køre videre som hidtil. Jeg ved ikke rigtig, om jeg overfortolker ministerens ord. Jeg kunne da godt tænke mig her i anden ombæring at få svar på, om det var en overfortolkning, at vi ikke bare kan køre videre med den eksisterende kvægundtagelse med de vilkår, der har været de sidste 20 år. Jeg synes jo generelt, at vi står i en situation, hvor vi er nødt til at tage alle mulige virkemidler i brug for at få nedbragt kvælstofforureningen, som vi skal reducere med 18.000 t. Det er faktisk en kæmpe opgave. Man kan nedsætte gødningsnormen. Vi kan genindføre randzoner. Og som en del af det kan vi altså også stoppe den her kvægundtagelse, hvilket måske ikke giver det helt vilde, men har nogle positive effekter.

Er det rigtigt forstået, at ministeren siger, at den nuværende kvægundtagelse ikke skal fortsætte under de vilkår, der har været indtil nu?

Kl. 16:31

Tredje næstformand (Karsten Hønge):

Ministeren.

Kl. 16:31

Miljøministeren (Magnus Heunicke):

Jeg vil godt gentage det, jeg sagde, og det er: Jeg mener ikke, det er muligt at fortsætte med de hidtil gældende vilkår. Hvad de nye vilkår så vil være, må jo afhænge af den grundige faglige dialog, der så er på fagligt niveau, med Europa-Kommissionen, som har det ønske og har det mål og det ansvar at sikre, at medlemslandene lever op til de direktiver, vi har nævnt, det vil sige at sikre, at vi gør det, der skal til for at få en god økologisk tilstand i vores vandløb og i vores fjorde, hvilket vi er langt, langt fra i dag. Men hvilke nye vilkår, der så skal gælde, er det jo for tidligt at sige, for det afhænger af det faglige arbejde.

Kl. 16:32

Tredje næstformand (Karsten Hønge):

Spørgeren.

Kl. 16:32

Søren Egge Rasmussen (EL):

Tak. Men hvis ministeren virkelig vil gøre noget godt for vores vandmiljø, og det har ministeren jo sagt, må han levere handling. Og indtil nu synes jeg, at ministeren fører på antallet af pæne ord fra en minister i den her regering. Nu er vi så kommet ind i den næste fase, hvor der skal leveres handling, og det er sådan set der, det er vigtigt, at man så ikke træder nogle skridt i den forkerte retning. Vi er nødt til at tage alle virkemidler i brug. Så hvis man kunne komme frem til, at kvægundtagelsen ikke bliver videreført i Danmark, ville der være mulighed for, at vi kunne flytte noget gødning fra kvægbrugerne og over på andre arealer. Kan ministeren ikke se det?

Kl. 16:32

Tredje næstformand (Karsten Hønge):

Ministeren.

Kl. 16:32

Miljøministeren (Magnus Heunicke):

Der er ingen tvivl om, at der vil være nogle muligheder for at håndtere gødning på forskellige måder. Men jeg synes, det er en postgang for tidligt at gå ned i det, for det er jo præcis nogle af de elementer sammen med bl.a. også andre ting, som dialogen med EU skal resultere i, nemlig at vi får defineret, hvordan vi skal have kvægdrift i Danmark fremadrettet. Vi kan se, at de andre lande, der har gjort brug af kvægundtagelsen, har andre vilkår at arbejde med nu her. Jeg er helt sikker på, at det også vil ske for Danmark. Men hvordan vi får gjort det, må afhænge af det miljøfaglige samarbejde mellem Danmark og EU.

Kl. 16:33

Tredje næstformand (Karsten Hønge):

Spørgeren.

Kl. 16:33

Søren Egge Rasmussen (EL):

Nu er der nogle ministre, der rejser meget, og man kan måske godt spørge, hvad det så er nødvendigt at rejse for. Kan ministeren ikke se, at hvis nu ministeren ikke var rejst ned til EU og havde startet den her dialog, ville kvægundtagelsen bare ophøre i Danmark? Så ville vi sådan set komme frem til slutningen af juli næste år, og så ville der ikke være en kvægundtagelse. Og det ville have en positiv effekt på vores kvælstofforurening. Kan ministeren ikke se, at det havde været bedre at spare et par rejser og blive hjemme i Danmark og tage nogle forhandlinger om kvælstofreduktioner?

Kl. 16:33

Tredje næstformand (Karsten Hønge):

Det får vi at høre nu. Ministeren.

Kl. 16:34

Miljøministeren (Magnus Heunicke):

Nej, jeg står fast på, at det eneste rigtige at gøre er at være i tæt dialog. Det er jo Europa-Kommissionens egne direktiver – ja, ikke bare EU's, for Danmark har jo været med til at fremme det og skrevet under på, vi skal overholde de her direktiver, som jeg startede med at sige. Og derfor er det meget vigtigt, når det handler om, hvordan vi skal drive landbrug fremover i Danmark, mens vi sikrer, at vi kan leve op til præcis de direktiver, som EU holder øje med og har defineret med Danmark som medspiller og medlem af EU. Der skal vi sikre, at det sker i tæt kontakt med EU. Så jeg synes stadig væk, det er klogt at holde den tætte dialog med EU.

Kl. 16:34

Tredje næstformand (Karsten Hønge):

Det afslutter spørgsmålet. Tak til hr. Søren Egge Rasmussen, Enhedslisten.

Det næste spørgsmål er også til miljøministeren, stillet af fru Marlene Harpsøe, Danmarksdemokraterne, som jeg nu giver ordet.

Kl. 16:34

Spm. nr. S 156

15) Til miljøministeren af:

Marlene Harpsøe (DD):

Vil ministeren på baggrund af artiklen »Gedser Odde skrumper: - Det er en hastesag« fra TV2 ØST den 20. marts 2018 oplyse, hvad ministeren konkret har gjort eller vil gøre for at kystsikre Gedser Odde?

Tredje næstformand (Karsten Hønge):

Værsgo til oplæsning af spørgsmålet.

Kl. 16:34

Marlene Harpsøe (DD):

Mange tak.

Vil ministeren på baggrund af artiklen »Gedser Odde skrumper: - Det er en hastesag« fra TV2 ØST den 20. marts 2018 oplyse, hvad ministeren konkret har gjort eller vil gøre for at kystsikre Gedser Odde?

Kl. 16:35

Tredje næstformand (Karsten Hønge):

Ministeren.

Kl. 16:35

Miljøministeren (Magnus Heunicke):

Jeg har også læst den her artikel, der alligevel har nogle år på bagen, og den handler i den konkrete sag om Marinestation Gedser på Gedser Odde. Og det er jo den klint, som ligger der, og som marinestationen ligger ud til, der bliver gradvis spist af havet. Derfor var artiklen jo meget profetisk, for det er helt rigtigt, hvad den beskriver, nemlig at vi kan se, at klinten bliver spist af havet. Og efter stormfloden, der var her i oktober måned, er det også sådan, at endnu et område af klinten er forsvundet, så det er fuldstændig korrekt.

Jeg kan forstå, der har været debat om kystbeskyttelse af netop Gedser Odde. Det er ikke noget, der lige er opstået med stormfloden; det har der været de sidste 20 år. Og der er et lokalt ønske om at bevare Marinestation Gedser. Det er et formidlingshus med en historik tilbage fra anden verdenskrig. Jeg har bedt Kystdirektoratet oplyse mig om, hvad der så er sket i den her sag, og de har oplyst for mig, at man i 2018 var i dialog med interesserede borgere om mulighederne for at lave et lokalt kystbeskyttelsesprojekt netop ved Gedser Odde, og at de har vejledt om, at kommunen har mulighed for at give tilladelse til kystbeskyttelse på længere strækninger. Det vil så være de her såkaldte fællesprojekter, der går på tværs af flere grundejeres grund.

Det er også sådan, at kommunen har mulighed for at bidrage økonomisk til kystbeskyttelsesprojekter. Og det er jo præcis det, som Kystdirektoratet generelt bruger meget energi på, altså at hjælpe kommuner osv. med kystbeskyttelse. Det er også sådan, at kommuner kan vælge at søge den statslige kystbeskyttelsespulje, der yder statsligt tilskud til kommunale fællesprojekter, men der er altså en række kriterier, man skal leve op til, så det vil afhænge af, hvordan en helt konkret ansøgning osv. vil se ud her.

Jeg har også fået oplyst, at Kystdirektoratet ikke har været i dialog med Guldborgsund Kommune om sagen. Men det er klart, at hvis Guldborgsund Kommune er interesseret i den dialog, vil Kystdirektoratet selvfølgelig også hjælpe med vejledning til dem.

Kl. 16:37

Tredje næstformand (Karsten Hønge):

Spørgeren.

Kl. 16:37

Marlene Harpsøe (DD):

Først vil jeg sige tak til ministeren for svaret. Jeg kom lettere tilfældigt til Gedser Odde i sommer med min familie. Vi besluttede os for, at vi da skulle til Danmarks sydligste punkt, Skandinaviens sydligste punkt, vi skulle se Sydstenen, og vi skulle gå på stranden, og der må jeg indrømme at jeg simpelt hen blev så fascineret af det her sted. Man kunne også se, hvordan stedet jo er påvirket af årtiers vejr – rusk og vind. Og det gjorde ondt indeni, især når man kunne læse om den store kulturhistorie, der også er på stedet, men også hvordan det har været et center – som værnemagten selvfølgelig byggede i sin tid som radarstation, men også efterfølgende – som man faktisk har brugt under den kolde krig til at observere den skibstrafik, der var ude i Østersøen. Så der er en historie der, som jeg synes det er værd at værne om og fortælle om. Men det er også et sted for trækfugle, og det er et sted, hvor der er en fantastisk fauna. Geologiske fund i det her område er også noget, det er værd at værne om, hvor jeg tænker, og hvor Danmarksdemokraterne tænker at der er nogle værdier, som det er værd at værne om – nogle værdier, som er så centrale, at vi også politisk her fra Christiansborg tør sige, at lige præcis dét her område er det værd at værne om, så vi politisk går ind i det. Vi har jo i Danmarksdemokraterne besluttet, at vi også vil tage det her op i forbindelse med finanslovsforhandlingerne, for vi synes selvfølgelig, det er godt, at der er sat penge af til kystsikring i regeringens plan, men der er brug for endnu mere, bl.a. til Gedser Odde.

Der vil jeg høre miljøministeren, om han også er med på at se på at gøre noget helt særligt for Gedser Odde i den konkrete situation, som de står i, hvor der altså er en gammel radarstation med kulturhistorisk værdi, som er ved at ende i havet.

Kl. 16:39

Tredje næstformand (Karsten Hønge):

Ministeren.

Kl. 16:39

Miljøministeren (Magnus Heunicke):

Jeg har noteret mig, at der er partier, der har rejst spørgsmålet om forøget fokus på kystbeskyttelsen i forskellige forhandlinger om økonomi, der foregår i det her uger og måneder. Og der er det jo altid sådan, og det ved fru Marlene Harpsøe også godt, at det ikke sådan er fagministeren, der står i Folketingssalen og kommenterer på de enkelte partiers forslag. Og hvis man skal have en chance for at komme igennem med noget af det, tror jeg også, man er bedst tjent med, at det ikke er der, man forhandler. Det gør man de steder, hvor man nu forhandler det her.

Jeg forstår udmærket godt, at det selvfølgelig har en værdi, men skulle der være et konkret projekt, skulle det også defineres, og så skulle vi også have kommunen med ind i det, og så må vi se, om der ville være mulighed for at få statslige tilskud ud fra de puljer, der nu findes.

Kl. 16:39

Tredje næstformand (Karsten Hønge):

Spørgeren.

Kl. 16:39

Marlene Harpsøe (DD):

Ja, og det koster jo penge. Det er jeg helt med på. Det er også derfor, vi tager det med ind til finanslovsforhandlingerne. Men det er også en klar opfordring til ministeren om at tage ud og besigtige det her område. Nu ved jeg, at ministeren – det har jeg kunnet læse mig til for nylig – jo faktisk har været på Falster for at se, hvad det er, der er sket efter stormflodens rasen. Så jeg har en klar opfordring til ministeren om også at gå i dialog med den forening, der ligger dernede, som hedder Bevar Gedser Odde. Jeg vil høre ministeren, om han også er opsat på at gå i dialog med dem og så tage gummistøvlerne og det varme tøj på og så rent faktisk besigtige området.

Kl. 16:40

Tredje næstformand (Karsten Hønge):

Ministeren.

Kl. 16:40

Miljøministeren (Magnus Heunicke):

Jeg elsker den del af Danmark, og jeg kommer fra Sydsjælland, og det er jo nærmeste nabo, så jeg elsker den del af Danmark. Jeg elsker hele Danmark, men jeg kender den her del lidt bedre end så mange andre steder. Men jeg har ikke været der siden stormfloden, så jeg vil meget gerne høre fra kommunen, hvis der er ønske om at diskutere den her sag. Og det er i hvert fald ikke så sjældent, at jeg er ude i Danmark, og jeg vil meget gerne lægge vejen forbi også der.

Kl. 16:40

Tredje næstformand (Karsten Hønge):

Spørgeren.

Kl. 16:40

Marlene Harpsøe (DD):

Gedser Odde er sådan en hengemt perle, og for nylig, hvad ministeren sikkert også har læst sig ind i som forberedelse, var der jo den her stormflod, og den her gamle radarstation og koldkrigsstation er jo ved at ende i havet. Formanden for Bevar Gedser Odde fortæller i en artikel på TV 2 ØST for nylig, at han første gang målte 16 m fra radarstationen og hen til klinten, og i dag er der kun 0 m. Der er simpelt hen 0 m. Der er et hjørne af bygningen, der er ved at ende i havet. Så det handler om, at vi akut griber ind. Vil ministeren være med på det?

Kl. 16:41

Tredje næstformand (Karsten Hønge):

Ministeren.

Kl. 16:41

Miljøministeren (Magnus Heunicke):

Jah, det ville i hvert fald kræve, at den dialog, der var for alligevel nogle år siden, 5-6 år siden, mellem Kystdirektoratet og lokale kræfter, bliver genoptaget, og, tror jeg, også meget gerne med kommunen, som selvfølgelig vil spille en stor rolle i den forbindelse. Så hvis der er et lokalt ønske om det også fra kommunens side, vil jeg sikre mig, at Kystdirektoratet hjælper til med alt, hvad der skal til af viden om, hvordan et sådant projekt i givet fald kunne se ud.

Kl. 16:42

Tredje næstformand (Karsten Hønge):

Når det afslutter spørgsmålet. Tak til fru Marlene Harpsøe, Danmarksdemokraterne.

Det næste spørgsmål er til miljøministeren, stillet af hr. Søren Egge Rasmussen, Enhedslisten, som får ordet.

Kl. 16:42

Spm. nr. S 175

16) Til miljøministeren af:

Søren Egge Rasmussen (EL):

Vil ministeren nu, hvor der som følge af ekspertvurderingerne i fase 2 af »Second Opinion« ikke længere kan herske tvivl om, at der skal ske en hurtig reduktion af kvælstofudledningerne, invitere til akutforhandlinger om at reducere kvælstofforureningen, så indsatserne kan nå at blive vedtaget, inden næste dyrkningssæson starter i landbruget, og om, hvordan vi sikrer konkrete reduktioner af landbrugets kvælstofudledninger til vandmiljøet, så der hurtigst muligt kan træffes beslutning om yderligere kvælstofreduktioner?

Skriftlig begrundelse

Spørgsmålet stilles i lyset af, at fase 2 af »Second Opinion« nu er offentliggjort, og at det uafhængige internationale ekspertpanel vurderer, at de danske forskeres metoder ikke alene er gode og robuste, men ligefrem eksemplariske, og at der derfor ikke længere kan herske tvivl om målet, som er en reduktion af kvælstofudledningerne på 18.000 tons, således at vi når ned på maksimalt 38.000 tons om året senest i 2027. Det uafhængige internationale ekspertpanel vurderer samtidig, at fokus nu skal være på hurtig implementering af indsatser, fordi der kun er 4 år tilbage til at nå målet, og Danmark har spildt et helt årti i 2010’erne ved ikke at implementere de nødvendige indsatser.

Tredje næstformand (Karsten Hønge):

Værsgo.

Kl. 16:42

Søren Egge Rasmussen (EL):

Tak. Det korte spørgsmål lyder: Vil ministeren nu, hvor der som følge af ekspertvurderingerne i fase 2 af »Second Opinion« ikke længere kan herske tvivl om, at der skal ske en hurtig reduktion af kvælstofudledningerne, invitere til akutforhandlinger om at reducere kvælstofforureningen, så indsatserne kan nå at blive vedtaget, inden næste dyrkningssæson starter i landbruget, og om, hvordan vi sikrer konkrete reduktioner af landbrugets kvælstofudledninger til vandmiljøet, så der hurtigst muligt kan træffes beslutning om yderligere kvælstofreduktioner?

Kl. 16:42

Tredje næstformand (Karsten Hønge):

Ministeren.

Kl. 16:43

Miljøministeren (Magnus Heunicke):

Jeg var ikke personligt med til at indgå den landbrugsaftale, som mange partier i Folketinget er med i, for det var før, jeg blev miljøminister, men jeg har selvfølgelig stor respekt for den, og der valgte man at lave det, der hedder en »Second Opinion« af det faglige grundlag. Jeg er meget tilfreds med det, der indtil nu er kommet, som netop bekræfter, at det faglige grundlag var solidt og godt. Det synes jeg virkelig er godt. Der er så også aftalt, at der skal følges op på den her »Second Opinion«.

Det, der stadig udestår at få en vurdering af, er det, der hedder baselineudregningen, og den er ikke helt ligegyldig. Jeg tror, at kendere af dansk politik vil vide, at den er meget, meget afgørende vigtig. I det, vi indtil videre har lagt ind, står den for 5.000 t kvælstof, som af forskellige årsager i samfundsudviklingen vil blive fjernet som følge af den baseline, der er. Det er vi nødt til at respektere, altså at der er sat et arbejde i gang, som kommer med et svar på, om 5.000 er det rigtige tal. Man kunne håbe på, det var mere, men det må fagligheden jo vurdere. Er det mindre, er opgaven for os så meget desto større. Der er flere andre småting, men netop det er for mig at se den helt store politiske, faglige ting, der mangler i at få det faglige grundlag, som er aftalt i forligskredsen for at kunne lave det genbesøg, som det hedder, og som skal til. Og når det så handler om næste dyrkningssæson, vil jeg ikke undlade at oplyse om, at der jo så, mens det faglige arbejde sker, kommer til at være en mere målrettet regulering af de steder, hvor der er det største behov, og hvor nogle landbrug får et krav om at forøge deres kvælstofreduktion med 30 pct. Det kommer i næste dyrkningssæson, så det ankommer altså efter årsskiftet til de landbrug, der ligger de steder, hvor behovet er størst.

Kl. 16:45

Tredje næstformand (Karsten Hønge):

Spørgeren.

Kl. 16:45

Søren Egge Rasmussen (EL):

Tak for det. Så ministerens svar var, at han ikke svarede på mit spørgsmål om, om man vil indkalde til akutforhandlinger. Det vil ministeren så åbenbart ikke, fordi han vil afvente endnu en rapport. Det er jo sådan nogle gange, når man står med en meget stor opgave, at man godt kan starte på at løse den, selv om man ikke ved, om opgaven er 10 pct. større eller mindre end det, man måske har. Jeg synes altså ikke, vi behøver at have det helt korrekte tal for at gå i gang. Der er jo mange måder, vi kan arbejde med det her på. Man kunne sådan set nedsætte gødningsnormen. Det var det, som blå landbrugspakke tillod, altså at man kunne sætte gødningsnormen op.

Det er korrekt, at vi har den her baseline som en eller anden uafklaret ting, som bliver undersøgt. Hvad nu, hvis den viser, at det måske er 1.000 t, mere eller mindre, vi skal reducere med? Det er vel ikke det, som begrænser den store opgave. Vi kan jo sådan set starte på at genindføre randzonerne, som også kunne være et virkemiddel. Vi vil gøre noget ekstra for at øge det økologiske areal. Så der er sådan set mange muligheder. Lige for lidt siden snakkede vi om kvægundtagelsen, som man kunne lade være med at køre videre. Vi har sådan set nogle virkemidler, vi kan gå i gang med, uanset om vi kender det eksakte, korrekte tal.

Kan ministeren ikke se, at der er god grund til, at vi får startet op på det her, får startet op på mere handling, som kan reducere kvælstofforureningen? Det gode er jo, at det er noget, som spiller sammen med andre opgaver. Når vi laver CO2-reduktioner i landbruget, har det på mange parametre også en effekt på at reducere vores kvælstofforurening fra landbruget. Når vi snakker om biodiversitet, spiller det også sammen med, hvor meget gødning man hælder ud i landbruget, og når vi kigger på at beskytte vores grundvand, er der sådan set nogle opgaver, der lapper ind over hinanden. Så jeg kan slet ikke se, hvorfor ministeren vil afvente en baseline. Kan ministeren ikke se, at vi allerede nu kan gå i gang med nogle forhandlinger og ikke skal vente til næste år?

Kl. 16:47

Tredje næstformand (Karsten Hønge):

Ministeren.

Kl. 16:47

Miljøministeren (Magnus Heunicke):

Det fremstår lidt, som om der ikke sker noget nu og her, og det er jo ikke korrekt. I dag er vi i gang med at levere på at sikre os – i modsætning til, hvad der desværre er sket tidligere – at de ting, der så er i Vandområdeplan III, som det så er, fordi de to første ikke leverede tilstrækkeligt, får leveret på de første 10.400 t kvælstof, som skal reduceres. Og så er vi så klar til at tage næste skridt, når vi har de ting, som forligskredsen har aftalt skal være der for at kunne det. Men mit fokus er, at der skal leveres på det, og det gælder både de frivillige ordninger, og det gælder også den målrettede regulering, som jo er tvang, og som kommer til at træde i kraft efter årsskiftet.

Kl. 16:47

Tredje næstformand (Karsten Hønge):

Spørgeren.

Kl. 16:47

Søren Egge Rasmussen (EL):

Det er jo fint nok, at man er i gang med noget, men det er jo ikke noget, som, når man summerer det op, giver en reduktion på 18.000 t kvælstof, som er opgaven – og det kan jeg se at ministeren svarer bekræftende på. Det vil sige, at der er brug for mere end det, som vandområdeplanerne sætter i værk.

Så jeg kan ikke rigtig forstå, hvorfor man nøler. Hvorfor den her arbejdsvægring? Hvorfor ikke komme i gang med opgaven? Indkald da til de forhandlinger! Lad os komme i gang! Kan ministeren ikke se det?

Kl. 16:48

Tredje næstformand (Karsten Hønge):

Ministeren.

Kl. 16:48

Miljøministeren (Magnus Heunicke):

Det er helt korrekt, at det, som ligger i første fase af vandområdeplan 3, med de her 10.400 t, jo ikke er nok, i forhold til hvor vi skal hen. Og hvor lang vejen bliver, eller hvor hårdt et arbejde vi har foran os, er noget, vi nu får fastlagt. Så vil jeg sige, at det jo er sådan, at vi i Miljøministeriet arbejder på fuld kraft med den her sag for at sikre os, at de ordninger, der er, bliver fulgt til dørs, og at det bliver til noget, for vi har desværre for ofte set, at der er fine overskrifter, men at der ikke er så meget, der bliver til noget, og det skal vi sikre os at der gør. Det indebærer konkret at udtage lavbundsjord og at pålægge landbruget at dyrke nogle flere efterafgrøder, så vi får nedbragt kvælstofudledningen.

Kl. 16:49

Tredje næstformand (Karsten Hønge):

Spørgeren.

Kl. 16:49

Søren Egge Rasmussen (EL):

Det var da to virkemidler, man kunne bruge. Men der må man bare sige, at det med hensyn til hastigheden på at udtage lavbundsarealer jo ikke går hurtigt nok, og jeg har noteret mig, at regeringen indtil nu ikke er kommet med gode bud på, hvordan man kan gøre noget hurtigt.

Jeg kunne godt tænke mig at spørge ministeren, om en genindførelse af randzonerne, som jeg ved at Socialdemokratiet var meget imod at man afskaffede, er noget, som ministeren er ved at undersøge, så det kan blive en del af de samlede virkemidler for at nedbringe kvælstofforureningen.

Kl. 16:49

Tredje næstformand (Karsten Hønge):

Ministeren.

Kl. 16:49

Miljøministeren (Magnus Heunicke):

Med hensyn til sådan nogle helt konkrete virkemidler er vi nødt til at have et klart overblik over, hvad miljøeffekten af det vil være. Og der er det her et kendt virkemiddel, men der er jo også andre virkemidler, og vi må se på dem alle, hvis vi skal nå tallet, og i hvert fald som det ser ud nu, mangler vi en reduktion på omkring 18.000 t. Vi må se på, hvad det er for nogle virkemidler, der skal til, og jeg er ikke håndsky over for nogen af virkemidlerne, men jeg har respekt for, at den forligskreds, som Enhedslisten også er med i, har sat det her arbejde i gang. Og mens det foregår, har jeg fokus på at levere på alt det andet, som skal til for at nå de der 10.400 t.

Kl. 16:50

Tredje næstformand (Karsten Hønge):

Det afsluttede spørgsmålet. Tak til hr. Søren Egge Rasmussen, og tak til miljøministeren.

Det næste spørgsmål er til beskæftigelsesministeren af fru Victoria Velasquez, Enhedslisten.

Kl. 16:50

Spm. nr. S 168

17) Til beskæftigelsesministeren af:

Victoria Velasquez (EL):

Mener ministeren, at de ca. 4.000 unge med psykiske lidelser, der i dag modtager ungesatsen, kan forventes at komme hurtigere i job eller uddannelse som resultat af den nye kontanthjælpsaftale, og hvordan vil ministeren sikre, at de ca. 4.000 unge med psykiske lidelser, der i dag modtager ungesatsen, har en tilstrækkeligt stabil økonomi til at kunne fokusere på deres behandling?

Tredje næstformand (Karsten Hønge):

Jeg giver ordet til fru Victoria Velasquez for oplæsning af spørgsmålet.

Kl. 16:50

Victoria Velasquez (EL):

Tak. Mener ministeren, at de ca. 4.000 unge med psykiske lidelser, der i dag modtager ungesatsen, kan forventes at komme hurtigere i job eller uddannelse som resultat af den nye kontanthjælpsaftale, og hvordan vil ministeren sikre, at de ca. 4.000 unge med psykiske lidelser, der i dag modtager ungesatsen, har en tilstrækkelig stabil økonomi til at kunne fokusere på deres behandling?

Kl. 16:51

Tredje næstformand (Karsten Hønge):

Ministeren.

Kl. 16:51

Beskæftigelsesministeren (Ane Halsboe-Jørgensen):

Tak for spørgsmålet. Som spørgeren er bekendt med, jævnfør spørgsmålet, har regeringen netop indgået et bredt forankret forlig om kontanthjælp for første gang i mange år med et flertal af Folketingets partier. Det er vores absolut største ønske, at flere kommer ud af kontanthjælpssystemet og ind på arbejdsmarkedet. Derfor styrker vi bl.a. også incitamentet til at arbejde ved siden af, at man får sin kontanthjælp. Hele arbejdet bygger på en anbefaling fra Ydelseskommissionen, der jo anbefalede os en fuldstændig afskaffelse af både aktivitetstillægget og den særlige sats til unge med psykiske lidelser.

Så langt er forligspartierne ikke gået. Der er en anerkendelse af, at mange unge har det svært og har andre udfordringer ud over ledighed, og derfor er der i aftalen et særligt ungetillæg til alle aktivitetsparate. På den måde yder vi ekstra økonomisk støtte til de unge, der har det svært, uanset om de har en bestemt diagnose eller ej.

Samtidig er vigtigt, at det tillæg ikke har en størrelse, som risikerer at fastholde nogle unge i kontanthjælpssystemet længere end højst nødvendigt. Det handler om at ramme en balance, og det vigtige er, at vi tror på en fremtid for de her unge mennesker, som ligger uden for kontanthjælpssystemet, og derfor er det også en del af aftalen at skrue op for indsatsen målrettet de udsatte unge og unge med psykiske udfordringer, så vi i højere grad bliver i stand til at få dem videre i livet.

Samtidig er det jo også en del af den her aftale at lave et medicintilskud for både børn og voksne i kontanthjælpssystemet, så man kan få gratis adgang til tilskudsberettiget medicin, og det var jo noget af begrundelsen, man havde, dengang man f.eks. indførte den særlige sats til unge med psykiske problemer.

Så jeg synes, at vi alt i alt har en reform, der forsøger at ramme balancerne og samtidig giver en ekstra hånd der, hvor man har det mest svært – men med et blik på indsatsen og med en tro på, at man kan bringe folk videre.

Kl. 16:53

Tredje næstformand (Karsten Hønge):

Tak. Spørgeren.

Kl. 16:53

Victoria Velasquez (EL):

Vi kunne sagtens have lavet en indsats målrettet de unge mennesker uden at tage penge fra dem. Vi kunne sagtens have styrket den hjælp, som vi gerne ville give til de her unge mennesker, uden at gøre det sådan, at de knap nok kan betale deres husleje. Siden man første gang skubbede unge ned på så lav en ydelse, er andelen af unge uden job og uden uddannelse kun vokset.

For mig bekræfter det, at det er noget andet, der skal til, end at skubbe folk ud i fattigdom, for at de tager en uddannelse, og for at de tager et arbejde. Og det bliver kun dét mere vigtigt, når det drejer sig om nogle, som kæmper med svær depression eller andre psykiske lidelser, eller som har det hamrende dårligt, og som om noget ville ønske, at de kunne være en del af det fællesskab på en uddannelsesinstitution og gå sammen med de andre unge og føle sig mere normale, end de gør – det gør en så marginaliseret i forvejen at være en del af kontanthjælpssystemet – og have en hverdag, hvor de føler at de kan være en del af fællesskabet.

Jeg talte med en ung kvinde. Hun sagde både det her med at kunne få en uddannelse og få et papir i hånden i forhold til den fremtid, der venter, men hun kunne heller ikke lade være med at tale om gallafest eller alle de andre sociale ting, der følger med. De vil så gerne i uddannelse og i arbejde. Hvorfor er det, at de skal skubbes ud i fattigdom? Har ministeren overhovedet nogen evidens for, at det for den her målgruppe betyder, at de får et arbejde og bliver på arbejdspladsen, eller at de får en uddannelse?

Kl. 16:55

Tredje næstformand (Karsten Hønge):

Ministeren.

Kl. 16:55

Beskæftigelsesministeren (Ane Halsboe-Jørgensen):

Tak. Jeg kan til fulde genkende billedet af, at vi her har at gøre med en gruppe, der grundlæggende ønsker at høre til og være en del af et fællesskab. Og for nogle er det en vej med den rette indsats at komme tilbage i noget uddannelse, så man netop kan få det papir, som spørgeren selv henviser til. For andre går vejen via langsomt at få fodfæste på et arbejdsmarked, måske med nogle få ordinære timer til at starte med, og så altså finde fodfæste og måske også en tro på, at man kan. Og for andre igen er vejen en helt tredje. Men pointen er, at det handler om indsats, og at det handler om tro, og at det handler om de rette rammer. Og så handler det selvfølgelig også om en pejling, hvor der er balance i de økonomiske ydelser, vi giver borgere i kontanthjælpssystemet og uden for det.

Kl. 16:55

Tredje næstformand (Karsten Hønge):

Så er det spørgeren.

Kl. 16:55

Victoria Velasquez (EL):

Der er jo ikke nogen balance i at tage for nogens vedkommende 4.000 kr. Altså, selv med de 4.000 kr. er det jo en enormt lav ydelse. Rigtig mange af dem har svært ved at betale deres husleje og har svært ved at skulle tage nogle af de timer, de skal tage ved siden af kontanthjælpen. Jeg mangler bare stadig væk at høre: Er der overhovedet noget, der underbygger, at det at fattiggøre unge, altså nogle af dem, som har de her psykiske lidelser, i sådan en grad får dem i varig beskæftigelse eller til at få uddannelsesbeviset i hånden?

Kl. 16:56

Tredje næstformand (Karsten Hønge):

Ministeren.

Kl. 16:56

Beskæftigelsesministeren (Ane Halsboe-Jørgensen):

Der er i hvert fald klare meldinger om, at man kan meget med den rette indsats. Der er også klare meldinger om og erfaringer med, at ordinære timer, selv i lille grad, for nogens vedkommende kan være det, der gør, at man finder en vej tilbage. Så er der andre tilfælde igen, hvor det også handler om, at man i for mange år ikke har kunnet få den rette hjælp uden for beskæftigelsessystemet, f.eks. i vores psykiatri, som vi jo sideløbende ønsker at styrke. Vi har mange ting i spil her, men vi deler ambitionen om, at den her gruppe skal have en vej ud af kontanthjælpssystemet, og det vil jeg gøre alt hvad jeg kan for.

Kl. 16:57

Tredje næstformand (Karsten Hønge):

Spørgeren.

Kl. 16:57

Victoria Velasquez (EL):

Jeg kommer faktisk lige ovre fra forhandlingerne om psykiatrien, og grunden til, at jeg prioriterer at være her i salen med ministeren, er jo, at det er godt, at vi på den ene side prioriterer psykiatrien. Det er så tiltrængt. Men hvis vi på den anden side fuldstændig fejer benene væk under dem ved at tage den økonomiske tryghed, som de skal have, kan de jo ikke fokusere på den her behandling, og netop indsatsen, som ministeren er inde på, kan de ikke få lov til at fokusere på, hvis den økonomi, de har, gør, at de simpelt hen bliver så stressede og får det endnu dårligere.

Kl. 16:57

Tredje næstformand (Karsten Hønge):

Ministeren.

Kl. 16:57

Beskæftigelsesministeren (Ane Halsboe-Jørgensen):

Det er jo sådan set heller ikke det, vi ønsker med den her reform. Der er ret stabile rammer, når man får lavet et kontanthjælpssystem, der er forligsbelagt hen over midten. Så sørger man for, at det her er et område, der ikke længere bliver en kastebold, og hvor forholdene ikke ændrer sig, hver gang der er et nyt politisk flertal på Christiansborg. Det er noget af det, der strukturelt sikrer ro om det her område. Derudover er der også et ønske om, at der, hvor man f.eks. har meget store medicinudgifter, går vi målrettet ind og dækker det, hvilket var noget af det, der var argumentet for oprindelig at have de her særlige tillæg.

Kl. 16:58

Tredje næstformand (Karsten Hønge):

Det afslutter spørgsmålet. Tak til fru Victoria Velasquez, Enhedslisten, og tak til beskæftigelsesministeren.

Dagens sidste spørgsmål er til uddannelses- og forskningsministeren stillet af fru Katrine Robsøe, Radikale Venstre.

Kl. 16:58

Spm. nr. S 137

18) Til uddannelses- og forskningsministeren af:

Katrine Robsøe (RV):

Hvorfor mener regeringen, at studerende på de kommende 75 ECTS-kandidatuddannelser ikke skal have juleferie, sommerferie eller andre ferier som alle andre, men bruge op mod 43 timer om ugen på studierne alle uger i de 12 måneder, som uddannelsen skal vare?



Skriftlig begrundelse

Der henvises til ministerens svar på UFU alm. del – spørgsmål nr. 246 (folketingsåret 2022-2023, 2. samling).

Tredje næstformand (Karsten Hønge):

Værsgo til oplæsning af spørgsmålet.

Kl. 16:58

Katrine Robsøe (RV):

Tak for det. Hvorfor mener regeringen, at studerende på de kommende 75 ECTS-kandidatuddannelser ikke skal have juleferie, sommerferie eller andre ferier som alle andre, men bruge op mod 43 timer om ugen på studierne alle uger i de 12 måneder, som uddannelsen skal vare?

Kl. 16:58

Tredje næstformand (Karsten Hønge):

Ministeren.

Kl. 16:58

Uddannelses- og forskningsministeren (Christina Egelund):

Tak for det. Altså, det enkle svar på det spørgsmål er, at det mener regeringen heller ikke. Og så kunne jeg sådan set stoppe der, men jeg vil jo gerne uddybe hvorfor. Det bunder jo i, at jeg simpelt hen ikke er enig i præmissen for den påstand, som spørgsmålet bygger på. Jeg vil gerne skære det ud i pap: Hverken regeringen eller den brede kreds af partier, som står bag aftalen om en reform af universitetsuddannelserne, mener, at de studerende på de nye 75 ECTS-kandidatuddannelser ikke skal have ferie. Det mener vi simpelt hen ikke.

Udgangspunktet for den politiske aftale er, at de nye kandidatuddannelser på 75 ECTS tilrettelægges over to semestre med hver 30 ECTS; den helt samme ugentlige studiebelastning, som vi kender fra en kandidatuddannelse på 120 ECTS. Dertil er så lagt et kvart semester med 15 ECTS, altså igen med præcis den samme studiebelastning som den, vi kender.

Så synes jeg, at spørgsmålet om, hvordan uddannelserne nærmere tilrettelægges hen over månederne, løses allerbedst af universiteterne og ikke nødvendigvis af os politikere. Jeg føler mig i øvrigt overbevist om, at universiteterne i deres konkrete uddannelsestilrettelæggelse vil tage højde for, hvornår de studerende skal skrive afsluttende opgave, have ferie, og hvornår de skal aflevere – ja.

Kl. 17:00

Tredje næstformand (Karsten Hønge):

Spørgeren.

Kl. 17:00

Katrine Robsøe (RV):

Tak for det. Regeringen har jo sammen med bl.a. SF og Liberal Alliance og andre partier besluttet, at man skal have denne her kommende 1-årige kandidatuddannelse, og den skal så være på 75 ECTS-point. Vi kan jo skændes meget om, om vi synes det er en god idé, men lige nu vil jeg gerne spørge ind til planlægningen af det.

Jeg har selv stillet nogle skriftlige spørgsmål til ministeren tidligere, og i et af de svar, nemlig spørgsmål 246, fra ministeriet, står der nemlig lige præcis, at i de udregninger i tabellen, der er vedlagt dér, er det udregnet, efter at man skal arbejde på sit studie alle uger hele året, hvis man fremadrettet skal have en arbejdsbelastning på mellem 36 og 43 timer om ugen. Så jeg skal bare høre, om ministeren mener, at man skal have en endnu højere arbejdsbelastning end de 36-43 timer pr. uge for så at frigøre tid til de ferier, som i hvert fald ikke i de her beregninger er indregnet af ministeriet selv.

Jeg synes i hvert fald, at det sender et helt forkert signal til alle de studerende, der allerede er pressede og har svært ved at få alle tingene til at løbe rundt. Derfor kunne jeg godt tænke mig at høre, om det er meningen, at dem, der skal læse på de her uddannelser, så fremadrettet skal arbejde endnu mere på deres studier end de 36-43 timer pr. uge.

Kl. 17:01

Tredje næstformand (Karsten Hønge):

Ministeren.

Kl. 17:01

Uddannelses- og forskningsministeren (Christina Egelund):

Men spørgeren lægger jo til grund, at der ligesom skulle være en ny måde at beregne på eller en ny forudsætning i forhold til ferie lagt ind i de nye 75 ECTS-kandidatuddannelser, og det er jo simpelt hen forkert. Altså, det er jo rigtigt, at der i de beregninger, som lægges til grund for svaret på spørgsmål 246, ikke er taget højde for ferie. Det er der hverken på de 75 ECTS-kandidatuddannelser eller på de 120 ECTS lange kandidatuddannelser. Og i øvrigt: Hvis man så lægger ferie ind, og det gør man jo, og det mener jeg også man skal, så vil studiebelastningen jo stige på samme måde, om det er den lange eller den korte kandidatuddannelse. Så spørgsmålet omkring studiebelastning koblet til trivsel kan vi diskutere meget, og det tror jeg der er god grund til at tale om. Men der er bare ikke noget nyt under solen i forhold til de nye kandidatuddannelser.

Kl. 17:02

Tredje næstformand (Karsten Hønge):

Spørgeren.

Kl. 17:02

Katrine Robsøe (RV):

Det er vi så faktisk ikke helt enige i, i hvert fald ikke på den måde, vi forstår svaret fra ministeriet på. Og for at det ikke skal blive alt for teknisk her i spørgetiden, kan jeg sige, at det her er opgjort i antal studieår- og måneder, og det tal er forskelligt, i forhold til hvilket antal måneder og hvilket antal år der står som studieår. Men jeg kunne egentlig godt tænke mig bare at høre, om ministeren tror, at man, hvis man skal presses igennem ved f.eks. også at arbejde i hele sommerferien, så er mere klar til at komme ud og tage et job, end hvis man havde fået lov til at holde feriedage som alle andre undervejs i sit studie.

Kl. 17:03

Tredje næstformand (Karsten Hønge):

Ministeren.

Kl. 17:03

Uddannelses- og forskningsministeren (Christina Egelund):

Det sidste tror jeg helt ærligt er individuelt fra studerende til studerende – man jo også forskellig som menneske. Pointen er jo den, og det er også det, der lægges til grund for beregningerne i svaret, at den tid, man har til at gennemføre 1 ECTS-point er præcis den samme, om den samlet set er 75 eller 120 ECTS, for det ændrer vi ikke ved. Og så tror og ved jeg da, at man også tilrettelægger det med, at der også skal være plads til ferie, og der er den helt banale og matematiske pointe jo, at i det omfang, man gør det, stiger studiebelastningen fuldstændig på samme måde, om man går på en 120 ECTS lang uddannelse eller en 75 ECTS lang uddannelse.

Kl. 17:04

Tredje næstformand (Karsten Hønge):

Spørgeren.

Kl. 17:04

Katrine Robsøe (RV):

Tak for det. Jeg tror i hvert fald, vi skal have gravet mere ned i den tabel, der så er sendt på skrift fra ministeriet. Jeg vil egentlig godt bare til sidst høre, hvorvidt ministeren mener, at man, når man har lagt den her opgave over til et udvalg, hvor man jo trods alt stadig væk har departementschefen fra ministeriet til selv at sidde for bordenden til at tage de endelige beslutninger, fra regeringens side ønsker at påvirke udvalget, så der skal være plads til ferie, også på de kommende uddannelser.

Kl. 17:04

Tredje næstformand (Karsten Hønge):

Ministeren.

Kl. 17:04

Uddannelses- og forskningsministeren (Christina Egelund):

Der tror jeg jo man kan være politisk uenig, og det er fair nok. Jeg har den helt grundlæggende holdning, at vi som politikere – og det er, uanset om det er uddannelsessektoren eller andre dele af det politiske liv – også skal kende vores begrænsning for, hvor detaljeret vi går til værks i vores planlægning. Jeg kan se, at med den måde, tingene fungerer på i dag, så løfter universitetet opgaven med at sørge for, at de studerende også har plads til ferie undervejs i deres studier; den opgave har jeg fuldstændig tillid til at de også vil kunne blive ved med at løfte. Så det har jeg ikke tænkt mig at blande mig i.

Kl. 17:05

Tredje næstformand (Karsten Hønge):

Det afslutter spørgsmålet. Tak til fru Katrine Robsøe, Radikale Venstre, og tak til uddannelses- og forskningsministeren. Hermed er spørgetiden afsluttet.

Kl. 17:05

Meddelelser fra formanden

Tredje næstformand (Karsten Hønge):

Der er ikke mere at foretage i dette møde.

Folketingets næste møde afholdes i morgen, torsdag den 9. november 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 17:05).


12. møde

Fredag den 3. november 2023 kl. 10.00

Dagsorden

1) Spørgsmål om fremme af forespørgsel nr. F 5:

Forespørgsel til børne- og undervisningsministeren om regeringens vision for de almene gymnasier.

Af Lotte Rod (RV) og Martin Lidegaard (RV).

(Anmeldelse 27.10.2023).

2) Spørgsmål om fremme af forespørgsel nr. F 6:

Forespørgsel til børne- og undervisningsministeren om folkeskoleelevers indflydelse på undervisningen.

Af Lotte Rod (RV) og Martin Lidegaard (RV).

(Anmeldelse 27.10.2023).

3) 1. behandling af lovforslag nr. L 63:

Forslag til lov om ændring af lov om frikommunenetværk og barnets lov. (Forlængelse af udvalgte forsøgsmuligheder m.v. i Frikommuneforsøg II og rettelse af fejl i regler om underretningspligten og satser m.v. i barnets lov).

Af social- og boligministeren (Pernille Rosenkrantz-Theil).

(Fremsættelse 26.10.2023).

4) 1. behandling af lovforslag nr. L 61:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 26.10.2023).

5) 1. behandling af lovforslag nr. L 54:

Forslag til lov om ændring af lov om Arbejdsmarkedets Tillægspension og forskellige andre love. (Fælles opkrævning af arbejdsgiverbidrag, udvidet bemyndigelse til at fastsætte regler om modregningsadgang, nationale særregler for behandling af personoplysninger m.v.).

Af beskæftigelsesministeren (Ane Halsboe-Jørgensen).

(Fremsættelse 25.10.2023).

6) 1. behandling af lovforslag nr. L 66:

Forslag til lov om ændring af lov om Slots- og Kulturstyrelsens kontrol og tilsyn med covid-19-kompensationsordninger m.v. på Kulturministeriets område. (Udskydelse af solnedgangsklausul).

Af kulturministeren (Jakob Engel-Schmidt).

(Fremsættelse 27.10.2023).

7) 1. behandling af lovforslag nr. L 62:

Forslag til lov om ændring af lov om planlægning og forskellige andre love. (Opfølgning på evaluering af planloven m.v.).

Af ministeren for landdistrikter (Louise Schack Elholm).

(Fremsættelse 26.10.2023).

8) 1. behandling af lovforslag nr. L 55:

Forslag til lov om ændring af lov om elforsyning og lov om gasforsyning. (Forenkling af forretningsplanen og justering af den økonomiske regulering af den systemansvarlige virksomhed i el- og gassektoren m.v.).

Af klima-, energi- og forsyningsministeren (Lars Aagaard).

(Fremsættelse 25.10.2023).

9) 1. behandling af lovforslag nr. L 56:

Forslag til lov om ændring af lov om fremme af vedvarende energi og lov om ændring af lov om elforsyning, lov om fremme af vedvarende energi og elsikkerhedsloven og om ophævelse af lov om tilskud til fremme af vedvarende energi i virksomheders produktionsprocesser. (En forenklet og hurtig ansøgnings- og tilladelsesproces for repowering af bestående elproduktionsanlæg på havet, tinglysning vedrørende elproduktionsanlæg i den eksklusive økonomiske zone, justering af administrationen af visse pristillægsordninger til VE-anlæg og forlængelse af frist for anmodning om udbetaling af tilskud).

Af klima-, energi- og forsyningsministeren (Lars Aagaard).

(Fremsættelse 25.10.2023).

Kl. 10:00

Meddelelser fra formanden

Erling Bonnesen (V):

Mødet er åbnet.

I dag er der følgende anmeldelser:

Beskæftigelsesministeren (Ane Halsboe-Jørgensen):

Lovforslag nr. L 67 (Forslag til lov om ændring af lov om arbejdsmiljø og lov om arbejdsskadesikring. (Udmøntning af dele af aftale om en fremtidssikret arbejdsmiljøindsats og indsats mod social dumping, aftale om initiativer på asbestområdet, anbefalinger fra det midlertidige AMO-udvalg, m.v.)) og 

Lovforslag nr. L 69 (Forslag til lov om ændring af lov om ferie og lov om forvaltning og administration af tilgodehavende feriemidler. (Genindførelse af bagatelgrænser for udbetaling af uhævede feriepenge m.v.)).

Kulturministeren (Jakob Engel-Schmidt):

Lovforslag nr. L 70 (Forslag til lov om visse medietjenesteudbyderes bidrag til fremme af dansk kultur (kulturbidragsloven)).

Mikkel Bjørn (DF) m.fl.:

Beslutningsforslag nr. B 26 (Forslag til folketingsbeslutning om hårdere straffe for personfarlig kriminalitet).

Pia Kjærsgaard (DF) m.fl.:

Beslutningsforslag nr. B 27 (Forslag til folketingsbeslutning om at give mulighed for at fravælge halalcertificerede produkter i offentlige institutioner).

Henrik Dahl (LA), Charlotte Munch (DD) og Kim Edberg Andersen (NB) m.fl.:

Beslutningsforslag nr. B 28 (Forslag til folketingsbeslutning om permanent stop for udviklingsbistand til de palæstinensiske selvstyreområder).

Alex Ahrendtsen (DF) m.fl.:

Beslutningsforslag nr. B 29 (Forslag til folketingsbeslutning om stop for økonomisk støtte til de palæstinensiske selvstyreområder).

Susie Jessen (DD) og Karina Lorentzen Dehnhardt (SF):

Beslutningsforslag nr. B 30 (Forslag til folketingsbeslutning om obligatorisk brug af landdistriktsfilteret ved ny lovgivning).

Sólbjørg Jakobsen (LA) m.fl.:

Beslutningsforslag nr. B 31 (Forslag til folketingsbeslutning om at afskaffe kravet om, at der skal være en sammenhæng mellem hoved- og bibeskæftigelse, for at udlændinge kan få arbejdstilladelse til bibeskæftigelse).

Stinus Lindgreen (RV), Louise Brown (LA), Per Larsen (KF), Peder Hvelplund (EL), Mette Thiesen (DF), Nikoline Erbs Hillers-Bendtsen (ALT), Kim Edberg Andersen (NB) og Lars Boje Mathiesen (UFG):

Beslutningsforslag nr. B 32 (Forslag til folketingsbeslutning om evaluering af den danske håndtering af covid-19-epidemien).

Mikkel Bjørn (DF) m.fl.:

Forespørgsel nr. F 8 (Hvad agter ministeren at gøre i forbindelse med de gentagne problemer, herunder kriminalitet og utryghedsskabende adfærd, der er med beboerne på Udrejsecenter Kærshovedgård, for beboere i området omkring udrejsecenteret, og agter ministeren at ændre måden, hvorpå centeret drives?).

Peter Kofod (DF) m.fl.:

Forespørgsel nr. F 9 (Hvilke initiativer planlægger regeringen at tage med henblik på at afhjælpe gidselsituationen i Gazastriben, herunder specifikt i relation til at få det danske gidsel hjem til Danmark?).

Titler på de anmeldte sager vil fremgå af www.folketingstidende.dk.

Medlemmer af Folketinget Pernille Vermund (NB) og Kim Edberg Andersen (NB) har meddelt mig, at de ønsker at tage følgende forslag tilbage:

Forslag til folketingsbeslutning om nedsættelse af en undersøgelseskommission vedrørende våbensagen.

(Beslutningsforslag nr. B 4).

Medlemmer af Folketinget Helena Artmann Andresen (LA) m.fl. har meddelt mig, at de ønsker at tage følgende forslag tilbage:

Forslag til folketingsbeslutning om, at kommunalbestyrelser skal kunne uddelegere opgaven med at ansætte og opsige skoleledere til skolebestyrelserne.

(Beslutningsforslag nr. B 7).

Ønsker nogen at optage disse beslutningsforslag?

Da det ikke er tilfældet, er beslutningsforslagene bortfaldet.

Finansudvalget har den 2. november 2023 afgivet:

Beretning om forløbet i sagen om Finansudvalgets tilslutning til fortroligt aktstykke E om nyt studieadministrativt system.

(Beretning nr. 2).

Beretningen vil fremgå af www.folketingstidende.dk.

Kasper Sand Kjær (S) har meddelt mig, at han nedlægger sit hverv som medlem af Folketinget pr. 1. november 2023.

Radikale Venstres folketingsgruppe har meddelt mig, at den til Danmarks Nationalbanks Repræsentantskab har udpeget medlem af Folketinget Samira Nawa som medlem fra den 1. november 2023 og for den resterende del af indeværende funktionsperiode i stedet for Martin Lidegaard.

Den pågældende er således valgt.

Det første punkt på dagsordenen er:

1) Spørgsmål om fremme af forespørgsel nr. F 5:

Forespørgsel til børne- og undervisningsministeren om regeringens vision for de almene gymnasier.

Af Lotte Rod (RV) og Martin Lidegaard (RV).

(Anmeldelse 27.10.2023).

Sammen med dette punkt foretages:

2) Spørgsmål om fremme af forespørgsel nr. F 6:

Forespørgsel til børne- og undervisningsministeren om folkeskoleelevers indflydelse på undervisningen.

Af Lotte Rod (RV) og Martin Lidegaard (RV).

(Anmeldelse 27.10.2023).

Kl. 10:05

Erling Bonnesen (V):

Hvis ingen gør indsigelse mod fremme af disse forespørgsler, betragter jeg Tingets samtykke som givet.

Det er givet.

Det næste punkt på dagsordenen er:

3) 1. behandling af lovforslag nr. L 63:

Forslag til lov om ændring af lov om frikommunenetværk og barnets lov. (Forlængelse af udvalgte forsøgsmuligheder m.v. i Frikommuneforsøg II og rettelse af fejl i regler om underretningspligten og satser m.v. i barnets lov).

Af social- og boligministeren (Pernille Rosenkrantz-Theil).

(Fremsættelse 26.10.2023).

Kl. 10:06

Forhandling

Erling Bonnesen (V):

Forhandlingen er nu åbnet. Den første ordfører er Socialdemokratiets ordfører, og det er hr. Rasmus Stoklund. Værsgo.

Kl. 10:06

(Ordfører)

Rasmus Stoklund (S):

Tak, formand. Jeg er her som vikar for min kollega. Lovforslaget rummer forskellige tekniske elementer, og lovforslaget er et lille skridt på vejen til bedre styring af udgifterne på det specialiserede socialområde, men ikke mindst drejer det sig om også at sikre velfærdsløsninger til gavn for borgerne i hverdagen. Det specialiserede socialområde rummer nogle af de vigtigste velfærdstilbud for de mest udsatte borgere, og det er et område, som alle kommuner er optaget af skal fungere. Derfor har vi nu i en årrække haft frikommunenetværk på netop dette område.

Med dette forslag giver vi mulighed for at lade arbejdet fortsætte. Der er tale om nye praksisser, som har potentiale til at indgå i en ny samlet lovgivning. Hvis vi ikke forlænger forsøgsperioden, vil de her nye potentielle praksisser skulle ophøre med udgangen af 2023. Det drejer sig bl.a. om situationsbestemt video-, audio- og bevægelsesovervågning, særlige døråbnere og andre løsninger. Forlænges forsøgsperioden ikke, vil kommunerne skulle stoppe med disse tiltag på en og samme tid, og det ville være ærgerligt, når nu der er et potentiale for at lette driften og sikre bedre velfærd, og når man så ovenikøbet kunne risikere at stå i en situation, hvor man kunne genoptage dem, hvis en ny lovgivning blev vedtaget senere. Med lovforslaget bliver det en mulighed for kommunerne at forlænge, men det er ikke noget, de pålægges.

En vigtig del af lovforslaget er desuden at rette fejl i barnets lov i formuleringen om skærpet underretningspligt. En vigtig del af vores lovgivning betyder, at professionelle har en særlig forpligtelse til at underrette myndighederne, hvis de skønner, at et barn har brug for hjælp. Dog vil der, hvis vi ikke ændrer en fejl i teksten, være tale om en yderligere udvidelse af den skærpede underretningspligt, hvilket ikke har været hensigten. Endelig rettes der med dette lovforslag i formuleringerne i reglerne om fremadskridende sygdom og i reglerne om opkrævning af betaling for madservice. Tak for ordet.

Kl. 10:08

Den fg. formand (Erling Bonnesen):

Tak for det. Der er en kort bemærkning, og det er fra fru Lotte Rod.

Kl. 10:08

Lotte Rod (RV):

Tak for talen. Jeg tager egentlig bare ordet for at sige, at jeg skal over at forhandle med børne- og undervisningsministeren, så jeg vil bare gerne sige til ordføreren og til resten af Folketinget, at Radikale Venstre også gerne vil støtte lovforslaget.

Kl. 10:08

Den fg. formand (Erling Bonnesen):

Ordføreren.

Kl. 10:08

Rasmus Stoklund (S):

Det glæder mig.

Kl. 10:08

Den fg. formand (Erling Bonnesen):

Så siger vi tak til ordføreren. Der er ikke flere korte bemærkninger. Tak for det. Vi kan gå videre til Venstres ordfører, og det er hr. Christoffer Aagaard Melson.

Kl. 10:09

(Ordfører)

Christoffer Aagaard Melson (V):

Tak for ordet. Jeg er her også i dag som stedfortræder for Anni Matthiesen, der desværre ikke havde mulighed for at være her.

Med lovforslaget her forlænges nogle af de igangværende forsøgsmuligheder i frikommunenetværket om bedre styring af udgifterne på det specialiserede socialområde, som ellers står til at udløbe ved årets udgang. Desuden retter vi samtidig nogle tekniske fejl i barnets lov, som træder i kraft fra 2024. Begge dele giver rigtig god mening.

Flere forsøgsmuligheder i frikommunenetværket har vist sig at have et fint potentiale for at udbredes, i større eller mindre grad, til andre kommuner. I kommunerne i netværket har man bl.a. kørt forsøg med teknologi til støtte og omsorg. De forsøg har personale og pårørende heldigvis gode, positive erfaringer med ifølge den rapport, VIVE offentliggjorde i marts. Derfor er det også fornuftigt at forlænge forsøgsordningen, der lige nu står til at udløbe ved årsskiftet. Det gør vi naturligvis med henblik på senere at få lavet noget mere permanent, så de gode erfaringer fra forsøgene kan blive udbredt i alle kommuner til gavn for borgerne. I Venstre støtter vi tiltaget om forsøgsordninger. Det er en rigtig god måde at teste på, om noget, der ligner en god idé på tegnebrættet, også er det i virkeligheden. Forsøgsordningen giver os mulighed for at skabe lovgivning, der giver mening og tager afsæt i hverdagen for danskerne.

Den anden del af lovforslaget handler som nævnt om nogle tekniske justeringer i barnets lov, bl.a. i henhold til underretningspligten og fremadskridende sygdom. Her får vi kort og godt rettet nogle tekniske fejl, inden loven træder i kraft ved årsskiftet.

Venstre kan støtte lovforslaget.

Kl. 10:10

Den fg. formand (Erling Bonnesen):

Mange tak for det. Der er ikke nogen korte bemærkninger, så tak til ordføreren. Vi går videre til Moderaternes ordfører, og det er fru Rosa Eriksen. Værsgo.

Kl. 10:10

(Ordfører)

Rosa Eriksen (M):

Tak for ordet. I dag skal vi drøfte ændringer i lovgivningen, der vedrører børn i barnets lov og kommunernes frikommuneforsøg. Ændringerne er af teknisk karakter. Jeg vil gerne understrege, at vi alle deler en dyb forpligtelse til at skabe de bedst mulige betingelser for vores børns trivsel og udvikling. Børnene er vores fremtid, og derfor er det er det afgørende, at vi hele tiden arbejder på at forbedre de love og regler, der direkte påvirker dem. Frikommunenetværk og de forskellige forsøg under Frikommuneforsøg II har været en platform for nyskabelse og eksperimenter inden for kommunal styring af serviceydelser. Det har tilladt kommunerne at udvikle og afprøve innovative metoder til gavn for deres borgere, herunder børn og unge. Det er blevet tydeligt, at disse forsøg har potentiale til at forbedre kvaliteten af de tjenester, som vores kommuner i dag tilbyder, herunder uddannelses- og velfærdsydelser til børn. Derfor er jeg glad for, at ministeren foreslår, at forsøgsmulighederne under Frikommuneforsøg II forlænges. Dette vil give kommunerne mere tid til at indsamle data, evaluere effekterne af deres eksperimenter og justere deres tilgang for at opnå bedre resultater. I Moderaterne mener vi, det er afgørende for at sikre, at vores borgere får bedst mulige betingelser for deres fremtid.

Desuden skal der også ske tekniske rettelser i barnets lov, når det kommer til underretningspligten. Jeg mener, at det er ret vigtigt at have klare retningslinjer for at sikre, at ingen børn falder igennem sprækkerne. Formålet og mit ønske med barnets lov er, at den er så præcis som muligt. Loven skal være retfærdig, så den bedst muligt afspejler børns behov og beskytter deres rettigheder. De tekniske ændringer er en del af regeringens engagement i at skabe et bedre miljø for vores børn at vokse op i. I Moderaterne stemmer vi for dette lovforslag, da vi ønsker at give kommunerne mulighed for at skabe innovative løsninger på de udfordringer, der gør sig gældende på det specialiserede socialområde. Samtidig ønsker vi at rette op på de fejl og mangler i lovgivningen for at beskytte børns rettigheder og derved sikre, at de får det bedst mulige liv. Tak for ordet.

Kl. 10:12

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren. Vi går videre til SF's ordfører, og det er fru Theresa Berg Andersen. Værsgo.

Kl. 10:12

(Ordfører)

Theresa Berg Andersen (SF):

Tak for det. Overordnet set mener vi, at det er en rigtig god idé at sætte vores kommuner fri og give dem mulighed for at lave forsøg. Det har vi også haft gode erfaringer med på beskæftigelsesområdet i den kommune, hvor jeg selv kommer fra, altså Vesthimmerlands Kommune. Nye idéer til opgaveløsning i kommunerne gør, at man kan blive bedre til at løse opgaverne for borgerne og mindske bureaukratibunkerne.

Derfor var vi i SF også tilhængere af frikommuneforsøg inden for bl.a. beskæftigelsesområdet og boligområdet, og vi støttede også forslaget om mere sammenhængende forløb i psykiatrien. Men forsøgene med f.eks. alarmsystemer, videoovervågning og automatiske dørstoppere, som alle falder ind under et meget pænt ord, nemlig velfærdsteknologiske løsninger, var vi i sin tid imod i forhold til det oprindelige lovforslag L 220 om frikommuneforsøg, som blev behandlet i 2018. SF kan heller ikke støtte den her del af lovforslaget, som handler om at forlænge perioden på de her forsøg. Institut for Menneskerettigheder skriver i deres høringssvar, at de er bekymret for, at den øgede magtbeføjelse med automatiske dørstoppere og overvågning af sårbare borgere kan være med til at legitimere brugen af tvang og dermed ende med at gå forud for brugen af gode, kvalificerede pædagogiske løsninger. Omsorg og pædagogiske løsninger skal altid tænkes ind før magtanvendelse.

En anden god grund til, at vi ikke støtter lovforslaget og forsøget, er, at så mange sårbare borgere med psykisk og fysisk funktionsnedsættelse ikke ved eller forstår, at de bl.a. bliver videoovervåget. Det gør også, at nogle borgere reelt ikke har mulighed for at modsætte sig en overvågning. Vi synes også, det er problematisk, at hverken Datatilsynet eller Dataetisk Råd er blevet hørt i forbindelse med lovforslaget. Vi ved, at ressortministerierne er informeret om, at Dataetisk Råd skal høres i de her former for lovforslag, ligesom Datatilsynet helt intuitivt også bør høres. Derfor undrer det os meget, at man ikke har benyttet den her mulighed.

Vi kommer i udvalgsbehandlingen til at spørge ind til, om f.eks. video- og lydovervågning af borgerne er i overensstemmelse med GDPR og grundlæggende principper om databeskyttelse og retten til privatliv. Og hvordan er det egentlig, at overvågning er hjemlet? Så vil vi kraftigt opfordre til, at de her dataetiske perspektiver inddrages i evalueringen, når vi skal til at kigge på de her forsøg.

I relation til den sidste del af lovforslaget om barnets lov har vi ikke nogen særlige ønsker til ændringer. Vi bakker op om de ændringer, der er lagt frem.

Til slut vil jeg gerne fremhæve, at der med det her lovforslag er tale om sådan en samleproblematik. Der er tale om forskellige love og helt forskellige problemstillinger, hvor den ene om barnets lov vedrører en aftale, som vi egentlig er med i, og den anden er en fortsættelse af frikommuneforsøget, som vi stemte imod, da det blev vedtaget i 2018. Med den nuværende opsætning af det her lovforslag bliver man tvunget til enten at stemme for eller imod, selv om der er tale om dele, som egentlig burde være adskilt. Jeg kommer derfor i udvalgsbehandlingen til at bede om, at L 63 deles. Jeg skal hilse fra Enhedslisten og sige, at de gør det samme.

Kl. 10:16

Den fg. formand (Erling Bonnesen):

Mange tak for det. Og der er en kort bemærkning fra fru Mette Thiesen.

Kl. 10:16

Mette Thiesen (DF):

Tusind tak, og tak for talen. Jeg kunne egentlig bare godt tænke mig at høre ordføreren om noget, for jeg var for noget tid siden ude at besøge et bosted, hvor forældrene til en ung mand med handicap ikke kunne få lov til, at han kunne blive videoovervåget om natten, og hvor personalet på det her bosted faktisk var nødt til at gå ind at vække ham flere gange om natten, hvilket jo så gjorde, at han var utrolig træt næste dag.

Det er jo noget af det, som det her lovforslag faktisk forsøger at gøre op med – altså, kan vi bruge videoovervågning, når selvfølgelig pårørende som minimum, men helst også det menneske med handicap, der ligesom skal have det her siddende på værelset, ønsker det?

Altså, de beder jo sådan set selv om det, både de pårørende, men sådan set også de medarbejdere, der er derude, for at de kan gøre det endnu bedre for det her unge menneske med handicap. Kan SF ikke se den del af problematikken med det her lovforslag?

Kl. 10:17

Den fg. formand (Erling Bonnesen):

Ordføreren.

Kl. 10:17

Theresa Berg Andersen (SF):

Jo, det kan SF godt se, men jeg mener også, der er andre måder at gøre det her på. Jeg mener ikke, at den pædagogiske kunnen må stå tilbage for det her. Hvorfor skal videoovervågning dække det her? Jeg synes, vi ser rigtig mange besparelser ude i vores kommuner, hvor vi bl.a. sparer på fagpersonalet. Hvad er der i vejen for, at personalet egentlig kan gå omkring og kigge ind ad døren og se, hvordan det her menneske har det?

Her snakker vi om videoovervågning. Der er også andre teknologiske muligheder for at tjekke op på nogle ting her; der er sådan nogle apparater i sengen, som kan sige noget. Men videoovervågning synes jeg er et vidtgående skridt at tage. Og vi har også set eksempler, bl.a. i hjemmeplejen, på, at folk egentlig har ret til privatliv, når de ligger i deres seng, så hvor går grænsen? Hvilke mennesker skal man filme, og hvilke mennesker skal man ikke filme?

Kl. 10:18

Den fg. formand (Erling Bonnesen):

Fru Mette Thiesen.

Kl. 10:18

Mette Thiesen (DF):

Du skal jo ikke gå ind og være pædagogisk midt om natten og vække folk. Altså det er jo det, der er hele essensen i det her. Og det her med, at det selvfølgelig ikke er noget, der skal bruges i flæng, er jeg selvfølgelig fuldstændig enig med SF's ordfører i.

Det er noget, som de fagpersoner, der er ude på de enkelte steder, skal kunne bruge, når det giver mening, selvfølgelig med godkendelse fra de pårørende, allerhelst også fra det menneske med handicap, men hvis det menneske med handicap kognitivt f.eks. er som et barn på 3 måneder, er det jo nok lidt svært at indhente det samtykke.

Så det her handler jo netop om at give omsorg, og jeg er fuldstændig enig med SF's ordfører i, at det her ikke skal bruges i flæng og det ikke skal bruges som en spareøvelse. Men det her er faktisk noget, både de fagprofessionelle, men i særdeleshed også rigtig, rigtig mange pårørende har råbt og skreget om, netop fordi det vil være et bedre værktøj end at gå ind at vække et menneske med handicap flere gange om natten. Kan SF ikke godt se det?

Kl. 10:19

Den fg. formand (Erling Bonnesen):

Ordføreren.

Kl. 10:19

Theresa Berg Andersen (SF):

Det kan jeg helt klart godt se. Jeg tror egentlig, at det er sund fornuft at sige: Jamen det her gør vi i samråd med pårørende. Men jeg er bange for, at vi åbner for en glidebane, hvor vi ser det andet, ganske som vi ser i tv, i skrækkelige udsendelser, lige i øjeblikket. Så lad os tale med de pårørende.

Med det her taler vi om et forsøg, der har været i gang, og vi har godkendt det i 2018. Der er ikke sket en fløjtende fis på magtanvendelsesområdet, og det her kan muligvis godt være vejen frem, men jeg er bange for, at man åbner en flanke i forhold til at sige, at det her gør man som en besparelse i stedet for, og det må det ikke bevæge sig henimod.

Jeg synes ikke, vi skal blive ved med at vente. Jeg er også åben for at kigge på det, når pårørende går ind og siger: Jamen her er der et særligt tilfælde. Men jeg er bange for, hvor vi bevæger os hen med lige nøjagtig det lovforslag her.

Kl. 10:19

Den fg. formand (Erling Bonnesen):

Der er ikke flere korte bemærkninger. Mange tak til ordføreren. Vi kan gå videre til Danmarksdemokraternes ordfører, og det er hr. Kristian Bøgsted.

Kl. 10:20

(Ordfører)

Kristian Bøgsted (DD):

Tak for ordet. I Danmarksdemokraterne støtter vi op om en frisættelse af velfærdssamfundet, hvor værdigheden for borgerne og deres pårørende er i centrum. Samtidig mener vi, det er afgørende for den fremtidige kvalitet af vores velfærd, at vi bliver klogere på, hvilke velfærdsteknologiske løsninger der har opbakning fra borgere, pårørende og medarbejdere. Det gælder på sundhedsområdet, ældreområdet, men også på socialområdet. Det er grundlæggende positivt, hvis nye muligheder for brugen af teknologi kan forbedre plejen og omsorgen for borgerne og aflaste personalet og pårørende uden at kompromittere borgernes privatliv, ret til selvbestemmelse og værdighed.

I den forbindelse noterer vi os, at VIVE har lavet en rapport, der bl.a. ser på enkelte kommuners forsøg med anvendelse af situationsbestemt video-, audio- og bevægelsesovervågning, og er positive i den forbindelse. Bl.a. derfor er vi trygge ved, at kommunerne i frikommunenetværket kan fortsætte en række forsøg, som regeringen finder har et potentiale for at blive helt eller delvis udbredt. Vi vil samtidig opfordre regeringen til hurtigst muligt at få kortlagt, hvilke løsninger regeringen mener har potentiale til at blive udbredt, så de kan komme flere borgere til gavn. Det er der brug for.

For Danmarksdemokraterne er det helt afgørende, at mennesker, der lever med et svært handicap, får den omsorg, hjælp og støtte, de har brug for og krav på. Med den seneste tids fokus på social- og handicapområdet må man sige, at det bestemt ikke altid er tilfældet i dag. Jeg tror, vi alle kan blive enige om, at de omsorgssvigt, vi alle sammen har været vidne til på bosteder for mennesker med svære handicap, er helt uacceptabelt og hjerteskærende. Det må bare ikke ske i dagens Danmark.

Vi kan selvfølgelig ikke tage få brodne kars handlinger eller mangel på samme og dårlige lederes manglende lederskab som et udgangspunkt for, hvordan det generelt står til. Der er rigtig mange, der hver dag gør et fantastisk stykke arbejde for samfundets mest udsatte borgere. Så vi skal have ryddet op i de brodne kar, som er uden empati for andre mennesker, ingen tvivl om det, og der er bl.a. et ledelsesansvar. Samtidig skal vi passe på med at komme med ny hurtig lovgivning fra Christiansborg på baggrund af øjebliksbilleder.

Når det er sagt, er der ingen tvivl om, at der er behov for forbedringer på handicapområdet. Derfor vil jeg også bruge en smule af min taletid til at opfordre regeringen til at skyde arbejdet i gang med en specialeplanlægning på det højt specialiserede socialområde, som regeringen lægger op til i sit regeringsgrundlag. Det er et vigtigt og rigtigt initiativ; nu skal vi bare i gang. Og på vegne af Danmarksdemokraterne kan jeg sige til ministeren, at vi kommer, så snart ministeren inviterer til forhandlinger.

Danmarksdemokraterne støtter op om forslaget, vi debatterer her, og vi ser frem til, at regeringen fremsætter de planlagte lovforslag på området, så vi ikke står her igen næste år og skal forlænge det endnu en gang. Og vi ser frem til det fortsatte samarbejde om en frisættelse af vores velfærdssamfund, der sætter borgerne og deres pårørende først og samtidig giver mere tid til kerneopgaver, omsorg og nærvær for medarbejderne. Tak for ordet.

Kl. 10:22

Den fg. formand (Erling Bonnesen):

Der er ikke nogen korte bemærkninger, så vi siger tak til ordføreren. Vi går videre til Liberal Alliances ordfører, fru Sandra Elisabeth Skalvig

Kl. 10:23

(Ordfører)

Sandra Elisabeth Skalvig (LA):

Tak for ordet. Vores socialordfører er desværre forhindret i at være til stede her i Folketingssalen i dag, så derfor har jeg påtaget mig den opgave at vikariere for hende under denne førstebehandling. Jeg skal gøre det kort: Liberal Alliance kan støtte forslaget. Tak for ordet.

Kl. 10:23

Den fg. formand (Erling Bonnesen):

Tak for det. Der er ikke nogen korte bemærkninger. Tak til ordføreren. Vi går videre til Det Konservative Folkepartis ordfører, og det er hr. Andreas Karlsen. Værsgo.

Kl. 10:23

(Ordfører)

Andreas Karlsen (KF):

Tak for ordet, og sikke en spændende sag, som jeg får lov at komme på Folketingets talerstol til for første gang. Frikommuner lyder jo meget godt – fri for regler og bureaukrati, fri for rigid lovgivning; en fri kommune. Det er dog ikke meget frikommune og frihed fra Christiansborg, vi oplever ude i kommunerne, skulle jeg hilse og sige fra os, der sidder ude i landets byråd og kommunalbestyrelser. Temaet fyldte jo ellers rigtig meget under valgkampen, men siden hen er der jo ikke sket så meget på den her frisættelsesdagsorden. Der er i den grad brug for, at regeringen og Folketinget i langt højere grad tør frisætte kommunerne og lade idéen med frikommuner for alvor komme ud at leve. For idéen er sådan set god nok, og den har jo også bred politisk opbakning.

Vi i Det Konservative Folkeparti bakker selvfølgelig op om lovforslaget her om at forlænge de beskrevne forsøgsordninger i de eksisterende frikommunenetværk samt de nødvendige opdateringer i forbindelse med barnets lov. Tak for ordet.

Kl. 10:25

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så kan vi gå videre til Dansk Folkepartis ordfører, og det er fru Mette Thiesen.

Kl. 10:25

(Ordfører)

Mette Thiesen (DF):

Jeg tror, det er første gang, jeg er nødt til at køre talerstolen ned, det plejer at være omvendt. Velkommen til en ny ordfører – hr. Andreas Karlsen, det er dig, jeg taler til. Han hører det ikke, men pyt skidt med det. Nu hørte han det – velkommen til.

Det her lovforslag er jo lidt en sammenblanding af flere forskellige ting, og derfor vil jeg også sige, at vi kommer til at stille en del spørgsmål i forhold til udvalgsbehandlingen. Men den del, som jeg også stillede spørgsmål til før, i forhold til at forlænge de her frikommuneforsøg ser vi ret positivt på. Vi har lige set en dokumentar om brodne kar, der behandler mennesker med handicap helt exceptionelt dårligt, og de skal selvfølgelig ikke arbejde med mennesker overhovedet. Det tror jeg sådan set – forhåbentlig – at de fleste er enige om. Det, man tit ser, når der for eksempel har været sådan nogle sager – vi så det senest med Else Marie Larsen i forhold til at hun hang i den her lift og der stod to eller tre medarbejdere bare og kiggede på, at hun hang der og led – er, at det tit er en kommunal løsning, at man omplacerer de her exceptionelt dårlige ledere og vanvittige dårlige medarbejdere til andre tilbud og lægger låg på det. Det skal selvfølgelig ikke være sådan. Man skal fyres på gråt papir, og man skal ikke have med mennesker at gøre, hvis man ikke kan finde ud af at behandle nogle af de mest udsatte i vores samfund med omsorg og nærvær, for det er det, de fortjener.

Men dermed ikke sagt, at det her ikke er et rigtig, rigtig godt forslag, netop fordi vi jo heldigvis også har rigtig mange dygtige medarbejdere derude, som gør en kæmpe indsats hver eneste dag. Jeg har været rundt og møde nogle af dem. Jeg er også stødt på en del af dem, som oplever, at de eksempelvis står med en beboer, som har så svære handicaps, at man er nødt til at være meget obs på vedkommende. Hvis man i samarbejde med de pårørende, der er, til det her unge menneske kan lave en eller anden løsning, hvor man f.eks. ikke er nødt til at gå ind og forstyrre vedkommende flere gange om natten, men kan lave en løsning, der giver mening, og hvor man har bedre mulighed for at holde øje med, at den handicappede ikke gør skade på sig selv eller på anden vis, synes jeg sådan set, det er positivt. Men jeg vil stadig væk opfordre til, at vi ikke bare bliver ved med at for længe den her forsøgsordning, men sætter os ned og får forhandlet det her på plads. Det mindes jeg også at have hørt ministeren nævne tidligere at hun rigtig gerne ville.

Men det er den ene del af lovforslaget. Den anden del er noget i forhold til barnets lov, hvor jeg har en del spørgsmål. I Dansk Folkeparti står vi uden for aftalen om barnets lov, simpelt hen fordi vi synes, der var for mange tidsler, for at være helt ærlig; vi var rigtig bekymrede for retssikkerheden og også generelt. Derfor kommer jeg til at stille en del spørgsmål i udvalgsbehandlingen og i hvert fald også til den del og kan i hvert fald godt støtte, at lovforslaget bliver delt, som det blev nævnt af en tidligere ordfører. Tak for ordet.

Kl. 10:28

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så går vi videre til Alternativets ordfører, og det er fru Nikoline Erbs Hillers-Bendtsen. Værsgo.

Kl. 10:28

(Ordfører)

Nikoline Erbs Hillers-Bendtsen (ALT):

Tak for ordet. I lovforslaget lægges der op til en forlængelse af anvendelsesperioden for udvalgte forsøgsmuligheder for kommunerne i frikommunenetværket. Frikommuneforsøg er et tiltag, som vi i Alternativet er rigtig glade for, og vi håber, at man kan se lignende tiltag i fremtiden på andre områder. Derfor er vi også for den her forlængelse.

Men lovforslaget indeholder også ændringer i forbindelse med barnets lov. I Alternativet er vi ikke med i barnets lov af flere grunde, som vi finder problematiske. Derfor ser vi også gerne, at lovforslaget bliver delt op, men såfremt det ikke lykkes at nå til den beslutning, støtter vi alligevel lovforslaget, da vi mener, at det omkring frikommuneforsøgene er relevant at forlænge på nuværende tidspunkt. Tak for ordet.

Kl. 10:29

Den fg. formand (Erling Bonnesen):

Tak for det. Der er ikke nogen korte bemærkninger, og så går vi videre til Nye Borgerliges ordfører, og det er hr. Kim Edberg Andersen. Værsgo.

Kl. 10:29

(Ordfører)

Kim Edberg Andersen (NB):

Tak for det, formand. Jeg er stort set ordfører for det hele, og her er endnu et lovforslag, hvor vi blander pærer og bananer sammen, for så kan vi bagefter gå ud i aviserne og sige, at vi ikke har ret mange lovforslag i Folketinget, for vi kun har 10. Til gengæld indeholder de alle sammen 100 forskellige lovforslag, og det giver ingen mening for mig. Så jeg deler det op og håber på, at det bliver delt op, for hvis det ikke bliver delt op, kommer jeg til at stemme nej til begge dele.

Første del: Det er jo aldrig godt at lave en midlertidig lov og så ikke nå at evaluere på den og derved så bare forlænge den. Det er en dårlig måde at gøre tingene på, men fred være med det. Meget af det giver rigtig god mening, og efter at vi har set Operation X, kunne vi måske håbe, at alle handicappede fik kamera- og lydovervågning, så det i hvert fald var sikret, at de kunne dokumentere nogle af de omsorgssvigt, de er udsat for, og vi selvfølgelig så også kunne dokumentere det supergode arbejde, som nogle medarbejdere gør ude ved vores handicappede. Den del kan vi teknisk set godt støtte.

Men som jeg har sagt før, synes jeg, at barnets lov er noget makværk. Jeg synes ikke, den er klar. Jeg mener, at intentionen er god. Jeg synes, at loven er noget bras, og derfor kommer jeg helt principielt ikke til at stemme for noget som helst samlelovforslag, som barnets lov indgår i, for jeg kan simpelt hen ikke se mig selv bakke op om dem endnu. Det kan jeg forhåbentlig i barnets lov 2.0, når den kommer. Jeg tror, at vi skulle have ventet med at lave noget, der hed barnets lov, før 2.0 var klar.

Hvis ikke lovforslaget bliver delt op, kommer vi i Nye Borgerlige til at stemme nej ved tredjebehandlingen.

Kl. 10:31

Den fg. formand (Erling Bonnesen):

Tak for det. Der er ikke nogen korte bemærkninger. Tak til ordføreren. Vi går videre til hr. Lars Boje Mathiesen, uden for grupperne.

Kl. 10:31

Lars Boje Mathiesen (UFG):

Man skal altid være varsom, når man snakker overvågning og overvågning af borgerne. Men derfor skal vi heller ikke være teknologiforskrækkede, og derfor skal vi også hele tiden kigge på, om det her er et arbejdsredskab, som kan hjælpe den enkelte pårørende og familien til at føle tryghed omkring, hvor de har deres familiemedlemmer henne. Så det er sådan en afvejning af de der ting.

Jeg er enig med SF, og jeg kommer til at støtte SF's ønske om at dele lovforslaget op. Jeg mener ikke, det giver mening; det er to vidt forskellige ting. Jeg er heller ikke stor fan af barnets lov.

Så har jeg det lidt sådan med alt det her med frikommuneforsøg, at hvor kunne det være befriende, hvis vi vendte bøtten rundt, så alle kommuner var frikommuner. Så var det ikke nødvendigt at lave frikommuneforsøg, for alle kommuner var frikommuner. Hvis der så var nogle kommuner derude, som havde problemer, altså nogle kommuner, som ikke magtede det her, og hvor servicen faldt fuldstændig fra hinanden, jamen så kunne vi have nogle kontrolfunktioner, og så kunne vi dér sætte nogle regler for kommunerne og sige: I har brug for noget vejledning, og I har brug for nogle strammere regler.

Så min opfordring skal være: Lad os nu vende hele bøtten om og så lade alle kommuner være frikommuner. Og der, hvor der så er problemer, kan man sætte ind. Det er jo ikke, fordi vi ikke laver ny lovgivning herinde. Det har man en tendens til at gøre i stor stil, og der skal nok stå nogen på spring for at lave nogle nye rammer og nogle nye krav og nogle nye regler og nogle nye forbud, så snart der er noget, der ikke virker. Men lur mig, om man ikke, hvis man nu rystede posen rigtig godt og havde modet, kunne sige, at vi faktisk tror på, at alle kommuner godt kunne være frikommuner – og de kommuner, der havde problemer, ville vi så sætte ind over for. Det synes jeg kunne være en smuk og en god tanke, altså at vende det om på den måde.

Kl. 10:33

Den fg. formand (Erling Bonnesen):

Mange tak for det. Der er ikke nogen korte bemærkninger, så tak til ordføreren. Vi går videre til social- og boligministeren.

Kl. 10:33

Social- og boligministeren (Pernille Rosenkrantz-Theil):

Tak for det, og tak for den positive modtagelse af lovforslaget og for debatten om det i dag. Det bærer også lidt præg af, at det her primært er et lovforslag, som er af ret teknisk karakter, for det handler om at forlænge nogle forsøgshjemler, så vi dermed får tid til at tage en grundig drøftelse også med parterne på handicapområdet i forhold til nogle mere generelle ændringer. Og så er der nogle tekniske ændringer på grund af småfejl, som er lavet i barnets lov, og dem vil vi gerne have ændret, sådan at de kan træde i kraft sammen med barnets lov 1. januar 2024.

I dag har de kommuner, der er organiseret i frikommunenetværk om bedre styring af udgifterne på det specialiserede område, mulighed for at gennemføre forsøg med brug af forskellige typer af velfærdsteknologi i arbejdet med omsorg for personer, som har betydelig og varig nedsat psykisk funktionsevne. Der er mulighed for forsøg med video og audio og bevægelsesovervågning og forsøg med søvnmonitoreringsteknologi og forsøg med særlige døråbnere. Og hvis man skal oversætte de ting til almindeligt dansk – det synes jeg sådan set fru Mette Thiesen gjorde rigtig fint – er der jo tale om her, at hvis de her ting bliver brugt på den rigtige måde, er det en kæmpe lettelse.

Jeg mener, at man som borger lige skal prøve at forestille sig, at man skal have et andet og i øvrigt fremmed voksent menneske siddende i sit soveværelse for at overvåge en. Det kan man vælge med den ene hånd. Eller også kan man med den anden hånd vælge, at der f.eks. er videoovervågning. Jeg ved godt, hvad jeg selv ville foretrække. Jeg ville utrolig gerne være fri for, at der sidder mennesker inde i mit soveværelset, særlig når det er fremmede mennesker, så jeg vil klart vælge det sidste. Så er der selvfølgelig nogle, der har det anderledes, og som ville vælge det første, fordi de føler sig mest tryg ved det. Og der er nogle borgere med handicap, hvor den måde, man netop på grund af ens handicap reagerer på, i forbindelse med at man vågner, kan være anderledes, og hvor der er behov for, at der sidder et menneske i lokalet. Og det skal være en faglig vurdering, man tager stilling til, om det er det ene eller det andet, der er det mest hensigtsmæssige, og så skal borgeren og borgerens pårørende selvfølgelig være med til at træffe valget om, hvad det er for en af de to muligheder, der er bedst. Der mener jeg jo, at det er lidt mærkværdigt, at vi har indrettet lovgivningen på den måde, at der ikke er et frit valg so to speak, altså at man som borger ikke kan sige tusind tak for tilbuddet om, at der sidder et menneske inde i mit soveværelser, men det vil jeg gerne være fri for, og ja tak til videoovervågning.

Det er jo så noget af det, man har brugt frikommuneforsøget til at gøre, og som både medarbejderside og borgere og pårørende har været glade for, og derfor er det mit bud, at vi forlænger frikommuneforsøget og så får en generel drøftelse af det, man kalder magtanvendelsesregler. VIVE, Det Nationale Forsknings- og Analysecenter for Velfærd, offentliggjorde i marts 2023 en rapport om evaluering af forsøget, hvor enkelte kommuner har gjort brug af muligheden for at kunne lave forsøg med at anvende forskellige typer af velfærdsteknologi, og på baggrund af den rapport vurderer vi fra regeringens side, at indholdet af forsøgshjemlerne har et potentiale for at blive helt eller delvis udbredt til den generelle lovgivning på området. Dermed synes jeg jo sådan set, at de forsøg har givet os noget nyt og spændende at gå videre med.

I servicelovens regler om magtanvendelse over for voksne med betydelig og varig nedsat psykisk funktionsevne er der en revisionsbestemmelse, som betyder, at jeg ifølge den revisionsbestemmelse skal fremsætte lovforslag i indeværende folketingsår. Og magtanvendelsesreglerne indeholder altså også regler om velfærdsteknologi og omhandler tilsvarende målgruppe som de forsøg, der har været i frikommuneforsøgsbestemmelserne.

I forhold til det, der lægger omkring barnets lov, vil jeg, som jeg indledte med at sige, sige, at der rettes fejl, bl.a. i reglerne om underretningspligt og i reglerne om hjælp og støtte til børn og unge. Og normalt er det sådan, at når vi laver så store lovkomplekser, opstår der selvfølgelig fejl, og dem retter vi så til med lovforslag af den her karakter, og de vil så kunne træde i kraft 1. januar sammen med resten. Altså samlet set opfatter det her lovforslag primært som indeholdende tekniske ændringer, og derfor er jeg selvfølgelig glad for opbakningen til det. Så tak for debatten.

Kl. 10:38

Den fg. formand (Erling Bonnesen):

Mange tak for det. Der er en kort bemærkning fra hr. Kim Edberg Andersen.

Kl. 10:38

Kim Edberg Andersen (NB):

Tak for det. Og jeg beklager, at jeg trykkede mig ind det forkerte sted; det er det der med rutinen, når man skifter plads hele tiden.

Jeg ved ikke, om det var en fortalelse, men jeg mener, at ministeren sagde, at man som borgerlig skulle sætte sig ind i, om der sad et menneske eller det var et kamera. Jeg mener, at det vel bare må være som borger; det håber jeg da, og det hører jeg nu, at ministeren siger ja til. Men jeg er næsten sikker på, at der blev sagt borgerlig, og der bliver jeg bare nødt til at sige, at vi borgerlige bestemt også har forstand på både omsorg og folks grænser. Så det vil jeg bare sige at vi såmænd har sat os ind i; det er der i hvert fald nogle borgerlige, der har, og jeg er næsten sikker på, at os, der sidder i den borgerlige fløj, alle sammen er enige om, at vi også indeholder både empati og omsorg. Så det er bare lige for at høre, om det var en fortalelse fra ministerens side.

Kl. 10:38

Den fg. formand (Erling Bonnesen):

Ministeren.

Kl. 10:38

Social- og boligministeren (Pernille Rosenkrantz-Theil):

Nej, jeg tror nu altså, at jeg sagde borger. Det var i hvert fald det, jeg mente, altså at man som borger, som menneske, som person skal forestille sig, at man i sit soveværelset skal have et fremmed menneske siddende. Den borger eller det menneske kan så have den politiske observans, de har lyst til. I den her sammenhæng handlede det alene om, hvem man har lyst til at have siddende i ens soveværelse. Det tænker jeg er et relativt personligt spørgsmål, der ikke har så stor sammenhæng med ens politiske ideologi.

Kl. 10:39

Den fg. formand (Erling Bonnesen):

Hr. Kim Edberg Andersen frafalder. Så siger vi tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Socialudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 61:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 26.10.2023).

Kl. 10:39

Forhandling

Den fg. formand (Erling Bonnesen):

Forhandlingen er nu åbnet. Den første ordfører er Socialdemokratiets ordfører, og det er hr. Rasmus Stoklund. Værsgo.

Kl. 10:39

(Ordfører)

Rasmus Stoklund (S):

Når dette lovforslag vedtages, kan vi byde velkommen til en række nye danskere. Et dansk statsborgerskab, som man ikke født til, er en stor tillidserklæring fra den øvrige befolkning. For os her i salen og for langt de fleste andre danskere er et dansk statsborgerskab noget særligt; det er noget særligt, fordi det er et endegyldigt bevis på, at man er en del af det danske fællesskab, den danske nation. Det betyder ikke, at det er finere at være dansk. Det ene statsborgerskab er ikke finere end det andet, men for os som nation er det afgørende, at vi, der er danske statsborgere, også udgør et reelt fællesskab, og at vi udgør et fællesskab, der er konstitueret af mere og andet end det tilfældigvis at have et dansk pas, når man skal ud at rejse. Derfor har vi også i flere år haft stramme regler for, hvem der kan blive danske statsborgere. De personer, der står på lovforslaget, som nu skal behandles, har arbejdet målrettet for at leve op til de stramme krav.

På vegne af Socialdemokratiet vil jeg derfor gerne sige tillykke til de kommende danske statsborgere. Socialdemokratiet støtter lovforslaget.

Kl. 10:41

Den fg. formand (Erling Bonnesen):

Mange tak for det. Der er et par korte bemærkninger. Den første er fra fru Mette Thiesen.

Kl. 10:41

Mette Thiesen (DF):

Tusind tak. Jeg kan forstå på ordføreren, at han har blind tiltro til det ministerie, som laver den her lovgivning. Det er jeg bare nødt til at sige at jeg ikke deler. Det deler vi ikke fra Dansk Folkepartis side. Vi har jo set, hvor ekstremt mange fejl der er sket. Der er folk, der har fået statsborgerskab, selv om der er begået svig, hvor man pludselig smider dokumenterne væk, og der er også personer, der har begået grove voldtægter osv..

Jeg ved, at ordføreren har været meget aktiv i debatten i forhold til Hamas' terrorangreb på Israel. Der kunne jeg bare godt tænke mig at stille et lille spørgsmål om en af dem, som er på det her lovforslag, og som faktisk den 7. oktober, datoen for Hamas' fuldstændig vanvittige islamistiske terrorangreb på Israel, skrev og delte følgende budskab: Gaza just broke out of prison. Er det en, som ordføreren mener skal have dansk statsborgerskab?

Kl. 10:42

Den fg. formand (Erling Bonnesen):

Ordføreren.

Kl. 10:42

Rasmus Stoklund (S):

For mig er det en fuldstændig principiel ting, at jeg ikke kommer til at stå og sagsbehandle her eller gå ind i nogen form for enkeltsag af den karakter, hvor jeg skal kommentere på et bestemt menneske, som jeg intet kender til. Den diskussion kommer jeg ikke til at tage del i.

Kl. 10:42

Den fg. formand (Erling Bonnesen):

Fru Mette Thiesen.

Kl. 10:42

Mette Thiesen (DF):

Jamen det er jo en indrømmelsessag. Det vil sige, at ordføreren siger, at man stemmer fuldstændig i blinde. Vi har et kæmpe bunkebryllup med en masse mennesker, som ordføreren ikke ved en dyt om. Man har ingen anelse om, hvem der egentlig er på det her lovforslag. Alligevel sætter man sig glad ned i Folketingssalen og stemmer. Jeg synes, det er en indrømmelsessag. Jeg synes, det er skræmmende. Jeg synes, det er skræmmende, at man med ro i maven stemmer for en hel masse mennesker, man ikke aner en dyt om, og mange af dem er højst sandsynligt nogle, som aldrig nogen sinde burde få dansk statsborgerskab.

Kl. 10:42

Den fg. formand (Erling Bonnesen):

Ordføreren.

Kl. 10:42

Rasmus Stoklund (S):

Der er jo ikke nogen, der kender alle danskere eller kommende danskere. Og man kan jo godt vedtage lovgivning, på baggrund af at folk har levet op til nogle objektive kriterier, og det har folk her. Man har levet op til en lang række krav om beskæftigelse, selvforsørgelse og om, at man ikke har været kriminel, at man kan det danske sprog, og at man kender til dansk kultur og danske historiske forhold. På den måde anerkender jeg ikke præmissen om, at man som folketingsmedlem stemmer i blinde, når man stemmer ja til, at der er nye danskere, som kan blive en del af den danske nation.

Kl. 10:43

Den fg. formand (Erling Bonnesen):

Så er det hr. Lars Boje Mathiesen.

Kl. 10:43

Lars Boje Mathiesen (UFG):

Langt de fleste, der er på det her lovforslag, kommer fra MENAPT-landene. Mener ordføreren for Socialdemokratiet sådan helt grundlæggende, at tilgangen af mennesker fra MENAPT-landene er noget, der bidrager positivt og har bidraget positivt til den danske nation og den danske udvikling?

Kl. 10:43

Den fg. formand (Erling Bonnesen):

Ordføreren.

Kl. 10:43

Rasmus Stoklund (S):

Jeg kender ikke statistikken for ansøgerne på det lovforslag, vi behandler, altså hvilke lande de kommer fra, men det er givetvis rigtigt, at der også vil være mange fra MENAPT-landene, ligesom der garanteret også vil være mange fra andre dele af Europa og fra Asien og Sydamerika. Sådan har det i hvert fald ofte været.

Uanset hvor i verden man er fra, er det er selvfølgelig sådan, at hvis man gerne vil være dansk statsborger, er den forventning, vi andre statsborgere kan have til de nye danske statsborgere, at de har et oprigtigt ønske om at blive en del af vores fællesskab, bidrage konstruktivt til Danmark, overholde gældende love og regler og være gode demokratiske medborgere, og at det er derfor, man søger om at blive dansk statsborger.

Kl. 10:44

Den fg. formand (Erling Bonnesen):

Hr. Lars Boje Mathiesen.

Kl. 10:44

Lars Boje Mathiesen (UFG):

Det er ærlig talt, undskyld udtrykket, lidt sniksnak, for vi ved, at det økonomiske skader landet; vi ved, at det kriminelt skader landet. Og hvis vi kigger på, hvad der er foregået de sidste par uger, vil jeg også vove den påstand – det vil jeg sige fuldstændig klart – at kulturelt skader det også landet.

Så mit spørgsmål til ordføreren er: Selv om man lever op til de objektive krav til at få statsborgerskab, som er fastsat, kan man så stadig væk godt være islamist?

Kl. 10:45

Den fg. formand (Erling Bonnesen):

Ordføreren.

Kl. 10:45

Rasmus Stoklund (S):

Når præmissen for spørgsmålet er, at det skader landet økonomisk, at vi nu meddeler nye borgere indfødsret, så synes jeg, der mangler et led i ligningen her, for det her er jo ikke et spørgsmål om, at folk får opholdstilladelse. Altså, der er tale om folk, som er her, og som har været her i mange år, og som lever op til ret stramme krav i forhold til selvforsørgelse, beskæftigelse, sprogkundskaber, kriminalitet osv. Derfor mener jeg ikke, det er en rigtig præmis at sige, at det her er mennesker, der udgør en økonomisk belastning for det danske samfund, for hvis det var det, ville langt de fleste af dem ikke kunne blive danske statsborgere.

Kl. 10:45

Den fg. formand (Erling Bonnesen):

Så er det hr. Kim Edberg Andersen.

Kl. 10:45

Kim Edberg Andersen (NB):

Ordføreren starter med at lovprise, hvor stort det er at få dansk statsborgerskab, hvorefter ordføreren, når han bliver sat i defensiven i forhold til det med, at vi siger ja til nogen, siger, at vi godt nok ikke lige har sagsbehandlet det ned på personniveau. Man stemmer simpelt hen så mange statsborgerskaber igennem herinde, og så har man lavet en eller anden cost-benefit-analyse af, at det ikke er så vigtigt. Det er ikke så vigtigt, at vi ved, hvem vi giver statsborgerskab, men vi skal huske at lovprise, hvor stort det er at få statsborgerskab.

Antisemitismen i Danmark er stigende lige nu, og jeg er sikker på, at fru Mette Thiesens eksempel er godt. Det, der stødte mig, er, at vi jo også giver statsborgerskab til folk, som er statsløse. Og det gør så de facto, at de nu har ét statsborgerskab. Så dem kommer vi aldrig af med. Uanset hvor kriminelle de bliver, eller hvordan de ligger danskerne til last, kommer vi aldrig af med dem – aldrig nogen sinde – for nu har vi givet dem et statsborgerskab. Det er et statsborgerskab, hvor vi så også giver dem ret til at stemme til det danske parlament, og nogle af de mennesker, jeg har set det sidste stykke tid på Den Røde Plads osv., håber jeg bestemt aldrig nogen sinde får indvirkning på det.

Så vil ordføreren ikke lige en gang til forklare mig, hvorfor det er så vigtigt at give 3.000 mennesker statsborgerskab, når man ved faktuelt, at man ikke har tiden til at bearbejde deres ansøgninger ordentligt, tilsyneladende.

Kl. 10:47

Den fg. formand (Erling Bonnesen):

Ordføreren.

Kl. 10:47

Rasmus Stoklund (S):

Da jeg talte om sagsbehandling før, henviste jeg til, at jeg ikke personligt kender alle de ansøgere, der er på. Men selvfølgelig skal sagerne behandles. De skal selvfølgelig sagsbehandles, og det bliver de jo også. Det er jo der, hvor man klarlægger, om man lever op til alle de krav, man skal leve op til, i forhold til kriminalitet, beskæftigelse, selvforsørgelse, sprog osv.

Derfor synes jeg heller ikke, at det et retvisende billede, når man får det til at lyde, som om dem, der nu bliver danske statsborgere, alle sammen er islamister, der kommer for at forandre, forværre og ødelægge det danske samfund. Altså, langt de fleste og forhåbentlig alle, der får dansk statsborgerskab, er folk, som har bidraget positivt til Danmark i mange år og ønsker at blive ved med at bidrage positivt til Danmark. Masser af dem vil være fra lande som Tyskland, Polen, Spanien og andre lande i Europa. Andre vil være fra Stormellemøsten. Andre vil være fra Asien. Andre vil være fra Sydamerika. Altså, der vil være alle mulige forskellige afskygninger af folk. Der vil selvfølgelig også være folk fra USA og andre dele af verden.

Kl. 10:48

Den fg. formand (Erling Bonnesen):

Hr. Kim Edberg Andersen.

Kl. 10:48

Kim Edberg Andersen (NB):

Bare det ikke bliver til en geografitime; jeg kan også begynde at nævne lande bare for at få taletiden til at slutte. Virkeligheden er jo bare, at når vi stemmer noget igennem her, og når vi 179 medlemmer i Folketinget giver folk et statsborgerskab, står ordføreren nu de facto og siger, at vi faktisk ikke har nogen forpligtelse til at undersøge, hvem vi giver det til. Det skal jo sagsbehandles, og det skal jo igennem systemet, siger ordføreren. Der bliver jeg bare nødt til at sige, at i Nye Borgerlige mener vi, at vi har en forpligtelse som folketingsmedlemmer til at vide, nøjagtig hvem vi giver statsborgerskab til. For vi mener nemlig, at det er vigtigt og stort at få statsborgerskab. Derfor tør vi også godt bruge de timer, der skal til, for at vurdere de mennesker, der kan få det.

Kl. 10:48

Den fg. formand (Erling Bonnesen):

Tak. Ordføreren.

Kl. 10:48

Rasmus Stoklund (S):

Jeg mener ikke, at det var det, jeg sagde. Det, jeg sagde, var, at selvfølgelig skal hver eneste sag sagsbehandles, men at man ikke kan forvente, at alle folketingsmedlemmer skal sagsbehandler alle sager. Men det er jo derfor, at Folketinget og et bredt flertal i Folketinget igennem mange år og løbende – så sent som i sidste valgperiode blev de strammet op igen – har strammet reglerne for, hvordan man opnår statsborgerskab i Danmark. Det er jo netop for at undgå, at der er folk, der får dansk statsborgerskab, og som ikke kommer til at bidrage positivt til Danmark. Folk, der har begået kriminalitet, folk, som ikke er i arbejde osv., har meget svært at få dansk statsborgerskab i Danmark. Det synes jeg er godt, og sådan bør det være.

Kl. 10:49

Den fg. formand (Erling Bonnesen):

Så er det hr. Nick Zimmermann.

Kl. 10:49

Nick Zimmermann (DF):

Det er sådan set rigtig, rigtig alvorligt. For det viser sig, at der er en på listen, der hedder Selcuk Özdemir, og som, hvis vores research passer, tidligere er dømt for vold mod Kenneth Kristensen Berth, tidligere folketingsmedlem og ansat i Dansk Folkeparti, altså for at have slået og sparket ham og udøvet verbal og fysisk vold. Hvis det viser sig at være rigtigt, regner jeg selvfølgelig med, at ministeren og regeringen piller ham Selcuk Özdemir af listen over dem, I vil give statsborgerskab til. Er det korrekt?

Kl. 10:50

Den fg. formand (Erling Bonnesen):

Ordføreren.

Kl. 10:50

Rasmus Stoklund (S):

Jeg synes egentlig, at spørgsmålet taler lidt for sig selv, for ordføreren afslører jo i sit spørgsmål, at han ikke engang er sikker på, at den præmis, der er hele grundlaget for hans spørgsmål, er rigtig. Hvordan kan man så forvente i fuldt alvor, at jeg skal stå her fra Folketingets talerstol og tage stilling til en sag, som ordføreren ikke engang selv er sikker på hvordan hænger sammen? Jeg kommer ikke til at stå og sagsbehandle her fra talerstolen, og jeg kommer ikke til at gå ind i enkeltsager.

Kl. 10:50

Den fg. formand (Erling Bonnesen):

Hr. Nick Zimmermann.

Kl. 10:50

Nick Zimmermann (DF):

Vi har selvfølgelig allerede sendt et spørgsmål af sted om, hvorvidt det er ham. Hvis det viser sig, at det med hundrede procents sikkerhed er ham, at alderen passer, at alting passer med navn og det hele, hvis det viser sig, at det passer, at der er en voldskriminel udlænding på den her liste, har I så tænkt jer at pille ham af den?

Kl. 10:50

Den fg. formand (Erling Bonnesen):

Ordføreren.

Kl. 10:50

Rasmus Stoklund (S):

Jeg kommer ikke til at stå og sagsbehandle her fra Folketingets talerstol.

Kl. 10:51

Den fg. formand (Erling Bonnesen):

Mange tak for det. Så er der ikke flere korte bemærkninger. Vi siger tak til ordføreren, og vi går videre til Venstres ordfører, og det er hr. Mads Fuglede.

Kl. 10:51

(Ordfører)

Mads Fuglede (V):

Tak for ordet. For alle de personer, som står på dette lovforslag, er det en speciel dag; det er en dag, hvor man bliver dansk statsborger, og det er selvfølgelig noget ganske særligt. Det er meget vigtigt for mig at slå fast, at det danske statsborgerskab ikke er nogens ret. Vi har nogle strenge krav, som man skal leve op til, og det kræver, at man gør sig fortjent til sit statsborgerskab. Derfor er de personer, som står på lovforslaget, ikke kommet til det uden videre. Vi har i mange omgange skærpet kravene hertil, og jeg tror, vi fortsat vil være meget nidkære med, hvem der får et statsborgerskab i Danmark. For vi knokler meget hårdt for at sørge for, at der ikke kommer mennesker ind i Danmark, som ikke har fortjent et dansk statsborgerskab. Det kan man aldrig garantere ikke vil gøre sig gældende, men det er meget vigtigt, at de mennesker, der er på det her lovforslag, lever op til nogle hårde og strenge krav, som vi stiller til udlændinge, for at de kan få et dansk pas i hånden.

For at få et dansk statsborgerskab skal man kunne vores sprog; man skal være selvforsørgende; man skal overholde vores love og have kendskab til Danmark; og man skal forstå, hvad det er for nogle værdier, som det danske samfund har som fundament, og overholde dem og respektere dem. Dansk historie er ikke bare danskernes historie, men det er den historie, man melder sig ind i, når man får et dansk statsborgerskab. Som sagt har vi i flere omgange strammet de her regler. Det har vi gjort, fordi vi tidligere har oplevet, at det har været for nemt at blive statsborger i Danmark, og det synes vi i Venstre er fair og rimeligt. For at få det pas, vi nu engang har her i Danmark, i hånden, skal man leve op til de her ting.

Det glæder mig, at der er mange mennesker, der lever op til det her. 2.300 har gjort sig den anstrengelse, det er at blive dansk statsborger. De har taget vores sprog til sig, og de engagerer sig i det danske samfund, og de har bestået en indfødsretsprøve. Ved at førstebehandle lovforslaget her i dag kommer vi det et skridt nærmere, at de mennesker nu kan få det danske statsborgerskab, og jeg er glad for, at der er så mange, der har bestået og er kommet igennem det nåleøje, det er at blive dansk statsborger, og vi skal også være meget opmærksomme på, hvordan vi udformer det nåleøje.

Derfor vil jeg også, selv om lovforslaget ikke er vedtaget endnu, på Venstres vegne selvfølgelig sige tillykke til dem, der ender med at komme igennem nåleøjet og kalde sig en del af det danske fællesskab. Ud over at ønske dem tillykke minder jeg også om, at det ikke er alle gaver, der kommer med en modydelse, men at det altså her er sådan. For med de rettigheder, som man modtager med det danske pas, kommer der også en række pligter, og vi forventer, at den tillid, vi har vist de mange mennesker, der står på dette lovforslag, er en tillid, som de vil leve op til. Tak for ordet.

Kl. 10:53

Den fg. formand (Erling Bonnesen):

Mage tak for det. Der er en række korte bemærkninger, og den første er fra hr. Lars Boje Mathiesen.

Kl. 10:54

Lars Boje Mathiesen (UFG):

Kan man som islamist, som også ønsker at indføre et kalifat i Danmark og fratage kvinder deres stemmeret og ligestilling, efter Venstres opfattelse så godt blive dansk statsborger?

Kl. 10:54

Den fg. formand (Erling Bonnesen):

Ordføreren.

Kl. 10:54

Mads Fuglede (V):

Hvis man vil blive dansk statsborger og man radikalt ønsker at ændre det danske samfund, så bør man ikke blive dansk statsborger. For så lever man ikke op til den forventning, vi i Venstre har i forhold til de værdier, man skal omfavne for at blive dansk statsborger.

Kl. 10:54

Den fg. formand (Erling Bonnesen):

Hr. Lars Boje Mathiesen.

Kl. 10:54

Lars Boje Mathiesen (UFG):

Jeg lagde godt mærke til ordet bør. Men kan man som islamist, som ønsker at omkalfatre det danske samfund, eller som islamist, som ønsker, at jøder skal udslettes fra jordens overflade, så med Venstres billigelse, som stemmer for det her, og med den nuværende lovgivning og med de nuværende regler, som Venstre støtter, når man nu giver statsborgerskab, blive dansk statsborger?

Kl. 10:55

Den fg. formand (Erling Bonnesen):

Ordføreren.

Kl. 10:55

Mads Fuglede (V):

Jamen vi har jo ikke mulighed for at lave tankekontrol eller forudsige, hvad folk måtte mene uden at give udtryk for det osv. Så det er i hvert fald et ja i forhold til, om man kan det. For jeg kan ikke se ind i folks hjerner, og det kan man ikke, når man taler med dem, og det kan man heller ikke i de lande, hvor man eksempelvis har samtaler med folk, der får statsborgerskab. Så det kan man aldrig garantere. Men jeg kan sige, at man aldrig bør kunne blive det, hvis man er islamist.

Kl. 10:55

Den fg. formand (Erling Bonnesen):

Så er det fru Mette Thiesen.

Kl. 10:55

Mette Thiesen (DF):

Det kan man ikke, mener Venstre, men det mener vi i Dansk Folkeparti. Det handler jo bare om at passe sit arbejde, men det ønsker man jo tydeligvis hverken i ministeriet eller i regeringen i forhold til det her. Det her er udtryk for ufattelig politisk dovenskab. Det er simpelt hen, fordi man ikke gider bruge tid på at sidde og kigge på hver enkelt, der skal have statsborgerskab. Så puljer man det hele sammen på et lovforslag, og så stemmer man bare ja i blinde. For det er jo det, der ligger i den måde, det er skruet sammen på i dag.

Jeg ved godt, at ordføreren normalt slår sig op på at være lidt af en hardliner på det her område, men jeg er bare nødt til at sige, at det her er simpelt hen for vattet. Det her er hverken noget med at komme igennem noget nåleøje eller nogen nålestiksoperation, som regeringen jo oftest bruger for at beskrive ting, som absolut er det modsatte. Det her er ikke stramme regler, og i forhold til det her er der ikke nogen mulighed for, som ordføreren selv siger, at tage højde for mange af de her ting.

I Dansk Folkeparti har vi har vi gjort nogle helt grundlæggende undersøgelser, fordi vi passer vores arbejde og tager det her meget, meget alvorligt. Og f.eks. kan man kigge på, hvad folk f.eks. skriver på Facebook. Man kan bare tage noget konkret som nu i forbindelse med Hamas' angreb på Israel. Hvorfor bliver Venstre ved med at blåstemple den her ekstreme politiske dovenskab i forhold til statsborgerskaber og smide om sig med dem til en masse mennesker, som aldrig burde have haft dem?

Kl. 10:56

Den fg. formand (Erling Bonnesen):

Ordføreren.

Kl. 10:56

Mads Fuglede (V):

Vi smider ikke om os med danske statsborgerskaber. Og hele præmissen, som fru Mette Thiesen indleder med, om, at vi ikke sagsbehandler enkeltvis, er jo helt forkert. Det er jo netop det, systemet gør, og da vi havde forhandlingerne sidst, gik Dansk Folkeparti gik meget tidligt fra forhandlingerne og ville ikke bakke os i Venstre op i, at vi meget gerne vil have, at man har individuelle samtaler med alle, der får dansk statsborgerskab. Det synes vi stadig væk er meget vigtigt.

Jeg er jo fuldstændig enig i, at hvis man har sympatier, som ligger ud over det, der er ytringsfrihedens rammer, altså sympatier, der eksempelvis fører til direkte billigelse af terrror og andet, eller hvis man vil omstyrte det danske samfund, så skal man aldrig have dansk statsborgerskab. Og hvis man kan indrette et system, som er bedre end det, vi har, så vil vi i Venstre til hver en tid gerne have hjælp til at imødekomme det krav. For vi synes, at selvfølgelig skal man have adgang til at få dansk statsborgerskab, men der må også være en rimelig vej til det danske statsborgerskab, hvor vi sørger for, at dem, der ikke har fortjent det, og dem, der ikke vil være en god del af det danske samfund, selvfølgelig heller ikke skal have det.

Kl. 10:57

Den fg. formand (Erling Bonnesen):

Fru Mette Thiesen.

Kl. 10:58

Mette Thiesen (DF):

Vi bakker sådan set om om samtaler, men vi mener helt grundlæggende set, at man skal sidde hernede, altså det, som var grundlovens bestemmelse. Det vil sige sidde hernede og stemme for hver enkelt. Det, som den nuværende lovgivning er, og den måde, man gør det på i dag, er politiske dovenskab. Det er, fordi man ikke gider bruge tid på det. For hvis man gider at bruge tid på det at kunne have individuelle samtaler, så ville vi maks behandle omkring 200 statsborgerskaber om året, og det skulle selvfølgelig være efter, at man trækker dem fra, der står bagerst i køen, alle dem, vi ikke vil have, bl.a. fra de lande, vi har dårlige erfaringer med. Men det er så, hvad det er. Ordføreren sagde tidligere noget om det her med tillid. Jamen hvis man ikke lever op den tillid, vil Venstre og regeringen jo heller ikke handle på det. Vil man give statsborgerskaber til dem, der ikke lever op til den tillid – ja eller nej?

Kl. 10:58

Den fg. formand (Erling Bonnesen):

Ordføreren.

Kl. 10:58

Mads Fuglede (V):

Hvis man bakker op om individuelle samtaler, forstår jeg simpelt hen ikke, at Dansk Folkeparti forlod de forhandlinger så hurtigt, som man gjorde i sidste ombæring. Der havde vi en historisk mulighed for at få nogle regler, som ville være meget bedre i forhold til at bedømme folks værdier på en guldvægt, ligesom man gør i Schweiz, og ligesom som man gør i Østrig. For det er vigtigt, at vi taler med de mennesker, der kommer til Danmark, for at finde ud af, om det demokratiske sindelag, de har, er et, som står klart for alle, der møder de her mennesker.

Kl. 10:59

Den fg. formand (Erling Bonnesen):

Så er det hr. Nick Zimmermann.

Kl. 10:59

Nick Zimmermann (DF):

Sandheden er jo bare, at der ikke er styr på noget som helst ovre i Udlændingeministeriet. Der er jo fejl på fejl. Det viser sig jo igen og igen. Hver gang man begynder at grave i noget, viser det sig jo, at der er kæmpestore fejl i embedsværket. Der er en minister, der overhovedet ikke har styr på, hvad det er, der foregår i hans eget ministerium. Det er pinligt at se på, og det er danskerne, der mærker konsekvenser af de fejl hver evig eneste dag. I aner jo ikke, hvem det er, I lukker ind i det her land, og I aner ikke, hvem det er, I giver statsborgerskab til. Man kan se, hvordan det viser sig, at der måske er en voldskriminel psykopat, der er tidligere dømt for vold mod en ansat i Dansk Folkeparti, og nu står man her i salen og er måske parat til at give vedkommende statsborgerskab. Man aner jo ikke noget som helst. Det er pinligt at se på regeringens opførsel og på, hvordan man uddeler statsborgerskaber, mens danskerne bare skal tage konsekvensen af det. Man skulle virkelig skamme sig, hvis man stemmer for at give statsborgerskab til sådan en person.

Kl. 11:00

Den fg. formand (Erling Bonnesen):

Ordføreren.

Kl. 11:00

Mads Fuglede (V):

Det er jo en ekstremt stor ballon, man der få pustet op. Den er virkelig pustet helt op, og alligevel må man så indlede hele sin sætning med ordet hvis, for man aner ikke, om den ballon, man lige har pustet op, overhovedet findes. Vi skal have objektive, stramme krav, og mennesker, der skal kunne få statsborgerskab i Danmark, skal leve op til de her stramme krav. Men det er jo rigtigt, at hvis nogen ikke lever op til kravene, skal de selvfølgelig ikke have dansk statsborgerskab. Men hvis de gør det, altså lever op til objektive, stramme krav, og hvis man ikke har brudt loven, hvis man har været selvforsørgende, hvis man har tilegnet sig vores værdier, og hvis man lever her på en sådan facon, at vi med god samvittighed kan sige til dem, at I er velkomne i det dansk samfund, så skal man selvfølgelig have en mulighed for at blive en del af det her samfund.

Kl. 11:01

Den fg. formand (Erling Bonnesen):

Hr. Nick Zimmermann.

Kl. 11:01

Nick Zimmermann (DF):

Der tales om at »tilegne sig vores værdier«. Man hvordan ved I, om de her, som I nu er parate til at give statsborgerskab, har tilegnet sig vores værdier? I aner jo ikke, hvem de er. I har aldrig nogen sinde talt et ord med dem. Der er fejl på fejl ovre i Udlændingeministeriet, og der er en minister, hvor der er fuldstændig kaos i hans eget ministerium. Så I aner jo ikke, om de kender vores værdier, og om de lever op til danske værdier. Det står ordføreren bare her og påstår at man ved, men det aner I jo ikke. I er sådan set også fuldstændig ligeglade. Det er jo tydeligt for enhver, for ellers ville man ikke stå her gang på gang og uddele statsborgerskaber, når man hver evig eneste dag ser konsekvenserne, som danskerne skal leve med. Så lad være med at påstå, at man går op i, om de har tilegnet sig de danske værdier. For det passer jo ikke.

Kl. 11:01

Den fg. formand (Erling Bonnesen):

Man må ikke bruge direkte tiltale. Så er det ordføreren.

Kl. 11:01

Mads Fuglede (V):

Hykleriet bliver jo virkelig også pustet op her. Hvordan undersøger man, om folk lever op til de værdier, vi har i det danske samfund? Det gør man ved at tage en samtale med folk. Da vi kom til forhandlinger sidst og spurgte, om Dansk Folkeparti vil være med til, at vi får de her samtaler som en del af det at få dansk statsborgerskab, så gik der fem minutter, og så gik Dansk Folkeparti. Så hvem er det, der er fuldstændig ligeglade med, om vi har nogle ordentlige regler og procedurer for at få dansk statsborgerskab? Det er da de partier, der ikke er en del af den aftale, og dem, der ikke vil kæmpe for, at det nåleøje, vi har ind til det danske samfund, er så fint som overhovedet muligt.

Kl. 11:02

Den fg. formand (Erling Bonnesen):

Vi husker lige igen ikke at bruge direkte tiltale. Så er det hr. Kim Edberg Andersen.

Kl. 11:02

Kim Edberg Andersen (NB):

Tak for det. Det bliver hurtigt sådan noget med at kaste med mudder. Men Venstre holder stadig fast i det. Vi har nogle objektive regler, men vi jo godt, at det egentlig er subjektivitet, der er behov for, i forhold til hvordan folk er inderst inde. Men vi sætter objektive regler op, fordi man mener, at det naturligvis skal være en menneskeret at få dansk statsborgerskab, og der er jeg bare nødt til at sige, at i Nye Borgerlige mener vi ikke, det er en menneskeret at få et dansk statsborgerskab, som udgangspunkt. Jeg tror heller ikke, at grundlovens bestemmelse er tænkt sådan, for der skulle vi stemme for hver enkelt. Der var ikke nogen, der tænkte, at vi ville give 6-7.000 af dem væk om året. Det har vi gjort, fordi vi har sat objektive regler op.

Så er mit spørgsmål til ordføreren: Er ordføreren uenig med mig fra Nye Borgerlige i, at den seneste tids hændelser har vist, at vi da i hvert fald faktuelt har givet statsborgerskaber ud til nogle mennesker, hvor vi rent faktisk nok nu ville ønske, at det havde vi ikke gjort, fordi det er ødelæggende for mange mennesker, som egentlig har fortjent at være en del af samfundet? Men når vi har givet dem et dansk statsborgerskab, kan vi så sende dem hjem, selv hvis de bliver dømt nu her i forhold til nogle udtalelser og noget terrorlovgivning – mange af dem er jo sikkert tidligere statsløse – eller hvordan siger ordføreren at det er?

Kl. 11:03

Den fg. formand (Erling Bonnesen):

Ordføreren.

Kl. 11:03

Mads Fuglede (V):

Kan man komme i en situation, hvor man kan sige til sig selv med god samvittighed, at der aldrig vil være nogen, der får dansk statsborgerskab, som bryder de regler , vi har som samfund? Ja, det kan man godt; man kan lade være med at uddele nogen statsborgerskaber. Det er så det, som Nye Borgerlige synes er en fornuftig platform at stå på. Det synes vi ikke i Venstre. Jeg synes, at man skal have mulighed for blive statsborger i det her samfund. Jeg kender mange, mange mennesker, også personligt, som er mere danske end mange danskere, jeg kender, når det gælder om at omfavne de værdier, vi har i det her samfund. Der skal være en adgang til at blive statsborger i det her samfund.

Har vi tidligere givet alt for mange statsborgerskaber til mennesker, der aldrig skulle have haft statsborgerskab, i det her land? Ja. Derfor har jeg tidligere været en del af en regering, som har strammet lovgivningen på det her område så mange gange, at jeg ikke kan tælle det længere, fordi det var vigtigt at sørge for, at adgangen til det danske samfund ikke er en selvfølge. Og der skal være nogle objektive kriterier, og vi kan jo aldrig gøre sådan, at vi altid rammer rigtigt, men vi skal ramme rigtigt meget, meget oftere end ikke. Det må være udgangspunktet for enhver statsborgerskabsproces.

Kl. 11:04

Den fg. formand (Erling Bonnesen):

Så er det hr. Kim Edberg Andersen.

Kl. 11:04

Kim Edberg Andersen (NB):

Så bliver jeg bare nødt til at sige til ordføreren, at han ikke behøver være i tvivl om, hvorvidt vi har ramt den rigtigt, for det har vi ikke – ikke i nærheden. Og det viser den seneste tid her i de københavnske gader vel med al tydelighed, altså at man ikke har ramt den rigtigt. Vi har givet tusindvis af statsborgerskaber ud tidligere, hvor vi ikke har ramt den rigtigt. Og så kan vi stå og klappe os selv på ryggen og sige, at vi har strammet og strammet, men vi har tilsyneladende ikke strammet nok. Så er det rigtigt, at i Nye Borgerlige er vi i stand til at se, at hvis fejlen har været så stor tidligere og vi endnu ikke har fundet ud af, hvordan vi løser den, så er det nok bedre at lade være med at give statsborgerskaber ud. Det er fuldstændig korrekt. Der er vi i Nye Borgerlige ikke så bekymret for ligesom at sige, at vi gør noget forkert, og lad os nu lave en ordentlig regel, inden vi bliver ved med at dele ud. For virkeligheden er, som den tidligere ordfører også sagde: Vi aner jo dybest set ikke, om vi rammer rigtigt den her gang. Vil ordføreren garantere, at vi rammer rigtigt den her gang?

Kl. 11:05

Den fg. formand (Erling Bonnesen):

Ordføreren.

Kl. 11:05

Mads Fuglede (V):

Jeg tror, at det, som hr. Kim Edberg Andersen ikke får sagt direkte her – det kan godt være, at jeg misforstår det – er, at der er for mange, som bakker op om et syn på samfundet, man finder i politisk islam, og som er helt i strid med vores syn på samfundet. Og jeg har lige stået og sagt, at jeg er fuldstændig enig i, at man tidligere har været alt for ligeglad med det her. Men den eneste vej til at blive bedre til at finde ud af, hvilke værdier folk har, er bare ved at tage en samtale med folk, og da vi stillede op til den debat blandt forligspartierne bag aftalen sidst, var Nye Borgerlige nogle af de første ude ad døren. Vi nåede aldrig nogen sinde at sætte os ned og kæmpe for, at man laver individuelle samtaler med folk, sådan at det var en del af indfødsretsprøven, for Nye Borgerlige var gået.

Kl. 11:06

Den fg. formand (Erling Bonnesen):

Så er der ikke flere korte bemærkninger. Tak til ordføreren. Så går vi videre til Moderaternes ordfører, og det er hr. Mohammad Rona. Værsgo.

Kl. 11:06

(Ordfører)

Mohammad Rona (M):

Tak for det. Tak for ordet. Jeg har i min relativt korte tid som folketingsmedlem allerede stået på talerstolen en del gange, og nogle gange husker man naturligvis bedre end andre. Det gælder særlig de gange, hvor man har haft æren af at meddele indfødsret til de mennesker, der har kæmpet for at blive danske statsborgere.

For det er en kamp, og det er en kæmpe forløsning, når det lykkes. Det oplevede jeg selv som barn, og for nylig oplevede jeg det igennem øjnene og smilene på de mennesker, der kom til statsborgerskabsdagen her på Christiansborg. Det var en glædens dag, og derfor er jeg også glad for, at vi igen får æren af at tildele mere end 2.000 medborgere dansk statsborgerskab – mennesker, der har levet op til de krav, vi har stillet, mennesker, der har vist, at de vil Danmark.

For både mit parti og jeg er af den overbevisning, at vi naturligvis skal stille krav til de mennesker, der kommer hertil. Det skal ikke være for nemt at få dansk statsborgerskab, og det er det heller ikke, men vi skal også anerkende, når det lykkes, for det betyder noget at blive anerkendt. Det ved jeg. Derfor vil jeg også blot ønske de mennesker, som er på dette lovforslag, et stort tillykke. Tak for ordet.

Kl. 11:08

Den fg. formand (Erling Bonnesen):

Tak for det. Der er en række korte bemærkninger, og den første er fra fru Mette Thiesen.

Kl. 11:08

Mette Thiesen (DF):

Tak for talen. Nej, man har en ladeport i forhold til det her, for det er jo fuldstændig rigtigt, som der er blevet sagt tidligere i debatten, at alle de folketingsmedlemmer herinde, som sidder og stemmer for det her lovforslag, stemmer i blinde. Det er politisk dovenskab.

Jeg kunne godt tænke mig at spørge ordføreren til det, vi har set, siden det islamistiske terrorangreb på Israel fra Hamas' siden, det, vi har set i gader og stræder med mennesker, som billiger terror – nogle af dem har endda fået tildelt dansk statsborgerskab. 1: Mener ordføreren ikke, at det netop beviser, at der er blevet uddelt alt for mange statsborgerskaber til alt for mange, der aldrig burde have haft det? 2: Vil ordføreren sætte sig i spidsen for sammen med regeringen, at man tager statsborgerskabet fra dem, som åbenlyst aldrig burde have haft det?

Kl. 11:09

Den fg. formand (Erling Bonnesen):

Ordføreren.

Kl. 11:09

Mohammad Rona (M):

Jeg vil være ærlig og sige, at jeg bliver enormt ked af det, og det rører mig også personligt, når jeg kan se, at folk med dansk statsborgerskab går rundt i gaderne og tiljubler – det har man jo også set – det, som Hamas gjorde den 7. oktober. Det rører mig personligt, fordi jeg selv har kæmpet mange år med at prøve at være en god borger og gøre alt det rigtige osv. Så det er naturligvis ærgerligt, at der er nogle af de her typer derude, som har en anden holdning i forhold til den del af det. Det kan godt være, at fru Mette Thiesen har ret i, at et par af dem måske ikke skulle have haft dansk statsborgerskab, men det har de i dag, men det er jo, fordi de krav, vi havde i 1990'erne, var enormt lempelige i forhold til i dag.

Kl. 11:10

Den fg. formand (Erling Bonnesen):

Så er det fru Mette Thiesen.

Kl. 11:10

Mette Thiesen (DF):

Ordføreren svarer ikke rigtig på, om man så vil fratage dem statsborgerskabet igen, fordi de åbenlyst aldrig burde have haft det. Det kan ordføreren få lov at svare på om lidt.

Jeg er bare nødt til at sige, undskyld mit franske: Hvor er det dog vattet! Man er ked af det. Man er ærgerlig. Ved du hvad: De jøder, der ikke kan gå med kalot på gader og stræder, de jøder, som skal frygte for deres liv i Danmark, fordi naive politikere har smidt om sig med danske statsborgerskaber og ikke er deres opgave voksen nok til at ville fratage statsborgerskabet igen, og som åbenlyst billiger, at jøder bliver udraderet, hjælper det altså ikke noget at være ked af det og være ærgerlig, men kun handling hjælper. Vil ordføreren, vil regeringen handle på det her – ja eller nej?

Kl. 11:10

Den fg. formand (Erling Bonnesen):

Ordføreren.

Kl. 11:10

Mohammad Rona (M):

Altså, det der med at smide om sig med statsborgerskab tror jeg ikke vi gør. Når jeg kigger ind på Danmarks Statistik, kan jeg jo se, at dengang Dansk Folkeparti havde deres storhedstid, har man uddelt statsborgerskab i 2004 til 15.000, i 2015 til 10.000 og i 2006 til 7.500. Dengang sad statsborgerskab, det rødbedefarvede pas, ret løst. Det gør det ikke i dag. Vi uddeler 4.000-5.000 statsborgerskaber i dag.

Kl. 11:11

Den fg. formand (Erling Bonnesen):

Så er det hr. Nick Zimmermann.

Kl. 11:11

Nick Zimmermann (DF):

Ordføreren aner jo ikke, hvem man giver statsborgerskab; man har ingen anelse om det overhovedet. Mange af dem er formodentlig dybt radikaliserede muslimer, der overhovedet ikke vil bidrage med noget som helst positivt til Danmark; det er præcis, ligesom vi har set igennem den sidste lange årrække. Igennem 40 år har dumme politikere uddelt statsborgerskaber til højre og venstre, og det er så danskerne, der må leve med den konsekvens i dag.

Så jeg kunne da godt tænke mig at prøve at spørge ordføreren, om ordføreren vil tage et personligt ansvar for dem, man nu er parat til at give statsborgerskab, hvis de skulle begå noget kriminelt, efter de har erhvervet sig det danske statsborgerskab?

Kl. 11:12

Den fg. formand (Erling Bonnesen):

Ordføreren.

Kl. 11:12

Mohammad Rona (M):

Altså, det er jo sådan, at når vi er færdige med førstebehandlingen her, bliver alle navnene her PET-godkendt endnu en gang. Så der er sådan set ret god kontrol med den del af det. Så er det jo rigtigt nok, at der er enkelte, der er faldet igennem osv., og dem er vi forhåbentlig sådan set også obs på. Men den kontrol, der er i dag i forhold til den måde, man får statsborgerskab på, er jo sådan set fin.

Kl. 11:12

Den fg. formand (Erling Bonnesen):

Hr. Nick Zimmermann.

Kl. 11:12

Nick Zimmermann (DF):

Det passer overhovedet ikke. Det er jo ikke nogle få, der falder igennem. Der er jo i tusindvis af folk, der har erhvervet sig dansk statsborgerskab, der bagefter er ude at være kriminelle, skabe hverdagsterror for danskerne rundtomkring i alle vores gader og vores byer. Så det passer jo overhovedet ikke, at det er nogle få. Der er masser, der gør det. Det må være frygteligt at sidde ude i hele vores land som danskere og se herinde på Borgen, hvordan dumme politikere nu endnu en gang er parat til at lade danskerne leve med konsekvenserne af en fuldstændig vanvittig udlændingepolitik.

Kl. 11:13

Den fg. formand (Erling Bonnesen):

Ordføreren.

Kl. 11:13

Mohammad Rona (M):

Vi behandler i dag et lovforslag, hvor vi har 2.339 borgere, danske borgere, danske medborgere, som har fået dansk statsborgerskab, fordi de har levet op til de krav, der er. Som jeg sagde før, er det sådan, at de her mennesker er blevet dobbelttjekket og bliver tjekket igen, efter førstebehandlingen er ovre. Også selv om de begår kriminalitet efter første behandling, bliver de tjekket.

Kl. 11:13

Den fg. formand (Erling Bonnesen):

Så er det hr. Kim Edberg Andersen.

Kl. 11:13

Kim Edberg Andersen (NB):

Tak for det. Ordføreren siger, at det jo er en glædens dag, og ja, det burde det jo være. Det burde jo være en glædens dag, fordi vi havde lavet et system, hvor vi sikrede, at de mennesker, som fik statsborgerskab i Danmark, var mennesker, som ønskede den danske måde at leve på. Ordføreren er selv inde på, at han bliver ked af det, når han ser de her mennesker i gaderne. Det gør jeg dæleme også, så det behøver ordføreren og jeg ikke at være uenige om. Forskellen er jo bare, at hvis man først sætter hånden på kogepladen en gang, lader man være med at gøre det en gang til; der er jeg alligevel nordjyde nok. Men Moderaterne sætter den på en gang til. De sætter den på en gang til, for allerede nu ved vi, at der muligvis er nogle, men det har jeg ingen faktuelle oplysninger om, som tilsyneladende er kommet på loven en gang. Så siger ordføreren godt nok, at PET så gennemgår det en gang til. Virkeligheden er bare, at når vi ser på Den Røde Plads osv., er der faktuelt nogle mennesker, vi har givet det tidligere og sikkert også under det regelsæt, som gælder nu, som ikke burde være her. For objektive krav virker jo ikke.

Er ordføreren ikke enig i, at vi kan sætte alle mulige objektive krav om, hvor høj du er, hvad hårfarve du har, og hvad du vejer, men at vi aldrig nogen sinde sådan kommer til at kunne lave noget, der virker? Hvis man vil udenom, hvis man vil have et statsborgerskab, siger man tingene, som de skal høres.

Kl. 11:14

Den fg. formand (Erling Bonnesen):

Tak for det. Ordføreren.

Kl. 11:14

Mohammad Rona (M):

Jeg ved ikke, om der var et spørgsmål i det der. Det synes jeg ikke rigtig jeg kunne høre, men det var der måske. Altså, det her er en glædens dag, og det er det, fordi vi har nogle mennesker her, som har opfyldt en masse betingelser og er kommet igennem en masse regler i forhold til at opnå dansk statsborgerskab. Det er ikke nemt at få statsborgerskab i Danmark; det er det ikke. Det var nemmere en gang. Det var nemmere i 90'erne, og det var også nemmere i noget af 00'erne, men det er det ikke mere. De her mennesker har opnået det ultimative, og det er netop at blive danske statsborgere. Jeg har jo selv prøvet det, og min familie har prøvet det. Jeg kender masser, der har prøvet det – masser af gode, lovlydige borgere.

Så er det jo rigtigt nok, at der er et par enkelte derude på Den Røde Plads, som måske har en anden holdning – som har en anden holdning – til det danske samfund, som jeg absolut ikke deler på nogen som helst måde, og det ved hr. Kim Edberg Andersen også.

Kl. 11:15

Den fg. formand (Erling Bonnesen):

Hr. Kim Edberg Andersen.

Kl. 11:15

Kim Edberg Andersen (NB):

»Så er der et par enkelte«, stop nu! Der er jo ikke et par enkelte. Der er i tusindvis, og det har jo været en problemstilling i masser af år. Jeg udleder noget af det, ordføreren siger – nu skal ordføreren nemlig få et spørgsmål – i forhold til den antisemitisme, vi har set udspille sig nu her med mennesker på Den Røde Plads – de der enkelte, som fyldte hele pladsen. Er det rigtigt forstået, at Moderaterne synes, at det er 10-4 og o.k., at det er et godt system, vi har, og at derfor stemmer Moderaterne gladelig de der næsten 2.500 mennesker igennem nu, og så må danskerne bare leve med konsekvenserne, når de enkelte, vi stemmer igennem, gør noget galt?

Kl. 11:16

Den fg. formand (Erling Bonnesen):

Ordføreren.

Kl. 11:16

Mohammad Rona (M):

Der er jo ikke nogen herinde i Folketingssalen, der sådan set er for antisemitisme. Altså, jeg forstår ikke lige præmissen for det spørgsmål. Det ville være det samme som at sige, at alle muslimer støtter det, der sker med Hamas, og det, der sker i Mellemøsten. At alle danske muslimer støtter det, er jo også en forkert præmis. Ja, nogle gør; det ved jeg godt. Om det er et par stykker, om det er 5.000, om det er 2.000, eller om det er 200, er der jo ingen af os der har en jordisk chance for at vide. Det er rigtigt nok, at der er nogle, der gør det, men jeg synes, det er ærgerligt at skære alle over én kam.

Kl. 11:17

Den fg. formand (Erling Bonnesen):

Så er det fru Helene Liliendahl Brydensholt.

Kl. 11:17

Helene Liliendahl Brydensholt (ALT):

Jeg havde bare lyst til at sige tak for en god tale til ordføreren. Tak, fordi ordføreren og ordførerens familie i sin tid tilvalgte Danmark og valgte at blive en fuldgyldig del af det danske samfund. Det har jo gjort, at ordføreren kan stå her på talerstolen i dag. Jeg ville ønske, der var flere medlemmer her i Folketinget, som også havde rødder i andre lande og måske havde en flygtningebaggrund. Det tror jeg ville gøre debatten her meget bedre og give den meget mere diversitet.

Ordføreren insinuerer i sin tale, at vi er på et eller andet godt niveau, i forhold til hvor skrappe reglerne er for at opnå statsborgerskab. Jeg husker dog, at ordføreren i den første debat, vi havde om indfødsretsmeddelelse, gav udtryk for, at ordførerens parti gerne ville kigge på det her med ansøgere under uddannelse. Vil ordføreren sige et par ord om det?

Kl. 11:18

Den fg. formand (Erling Bonnesen):

Ordføreren.

Kl. 11:18

Mohammad Rona (M):

Først og fremmest tak for rosen. Ja, det var primært ansøgere i forhold til permanent ophold. Det er i forhold til beskæftigelseskravet og uddannelseskravet – er det ikke det? Jo. Så jo, det kunne da godt være, man skulle kigge på det, men det tænker jeg ikke sådan umiddelbart der er noget flertal for i Folketinget. Men det er jo rigtigt nok. Jeg har jo den holdning, at det gerne måtte være en smule lettere at blive dansk statsborger, hvis du er født og opvokset i Danmark og opfylder nogle krav og betingelser. For lige nu er det jo sådan, at selv om du er født og opvokset i Danmark, bliver du smidt i samme kø som dem, der er indvandrere og flygtninge osv.. Det kunne være, man skulle kigge på det.

Kl. 11:18

Den fg. formand (Erling Bonnesen):

Så er det fru Helene Liliendahl Brydensholt.

Kl. 11:18

Helene Liliendahl Brydensholt (ALT):

Tak. Grunden til, jeg spørger, er, at ordføreren og jeg begge sidder i Indfødsretsudvalget og kigger på en masse dispensationssager. Rigtig mange af dem handler jo netop om de her unge mennesker, som har levet store dele af deres liv i Danmark, og som står i det her dilemma om, hvorvidt de skal starte på jurastudiet eller pædagoguddannelsen, eller om de skal gå direkte i beskæftigelse for så at kunne opnå et statsborgerskab hurtigt. Derfor mener jeg, at det ville være gavnligt for samfundet og for de her mennesker, hvis vi kiggede på at få lavet en lempelse på det område.

Kl. 11:19

Den fg. formand (Erling Bonnesen):

Ordføreren.

Kl. 11:19

Mohammad Rona (M):

Ja, hvis der kan blive flertal for det på en eller anden smart måde, kunne det godt være, men det kræver selvfølgelig også, at jeg har mine venner med fra V og S i sådan en type diskussion og dialog. Men det er helt klart spændende. Vi mangler faglærte, og der er rigtig mange, der springer uddannelse over og så arbejder i stedet for, og så mister vi noget af det her.

Kl. 11:20

Den fg. formand (Erling Bonnesen):

Så er det hr. Lars Boje Mathiesen.

Kl. 11:20

Lars Boje Mathiesen (UFG):

Tak. Der var noget, der slog mig, da ordføreren snakkede om det her med, om det er nogle mennesker, der lever op til de objektive krav, vi har sat op herinde, for at blive godkendt. Synes ordføreren så egentlig talt ikke, at det er overflødigt, at man skal stemme på hver enkelt person? På mange andre områder, når vi opsætter love, er der opsat nogle objektive kriterier, og når man lever op til dem, får man pr. automatik nogle rettigheder eller noget andet. Sådan har vi det på en lang række områder, straffelovgivning og alle mulige andre lovgivninger, sociallovgivning og alt muligt andet.

Så kunne ordføreren sige, hvad årsagen så er til, at man har valgt på det her område at sige, at her skal det være hver enkelt person, som hvert enkelt medlem af Folketinget skal tage stilling til? Reelt set samler man det sammen, men det er jo reelt set hvert enkelt menneske, man skal tage stilling til. Hvorfor har man valgt det, når man nu har nogle objektive kriterier? Er det så ikke bare spild og unødvendigt, at man skal tage stilling til hver enkelt person på den måde, ved at stemme?

Kl. 11:21

Den fg. formand (Erling Bonnesen):

Ordføreren.

Kl. 11:21

Mohammad Rona (M):

Jeg skal ikke kunne sige sådan hundrede procent, hvad baggrunden er for det. Nej, jeg synes ikke, det er spild. Jeg synes, det er helt fint, at man går ind og kigger på hver enkelt. Det har man haft en stor tradition for i Danmark, og det synes jeg selvfølgelig man skal blive ved med at have. Så det har jeg sådan set ikke rigtig nogen yderligere kommentarer til.

Kl. 11:21

Den fg. formand (Erling Bonnesen):

Hr. Lars Boje Mathiesen.

Kl. 11:21

Lars Boje Mathiesen (UFG):

Vi har også haft en stolt tradition for at passe på jøderne, og det gør vi heller ikke mere. Så der er en lang række ting, vi har gjort i samfundet, som vi ikke gør længere.

Men jeg undrer mig over det her, for det system, man har stillet op, er jo et system, hvor man pr. automatik godkender folk, medmindre der er tale om noget kriminelt eller noget. Men det er jo også objektive krav. Så regeringen og de partier, som støtter det her, siger nu, at hvis man lever op til de her opstillede politiske krav, så bliver alle pr. automatik godkendt. Men det er jo ikke intentionen og var ikke intentionen bag, at man personligt skulle tage stilling til hvert enkelt menneske.

Kl. 11:22

Den fg. formand (Erling Bonnesen):

Ordføreren.

Kl. 11:22

Mohammad Rona (M):

Jeg ved i hvert fald, at i gamle dage, altså dengang vi fik statsborgerskab i 1996, var det jo faktisk sådan, at man kom op til den lokale politimester og havde en dialog med vedkommende om vind og vejr, skulle jeg til at sige, men om, hvad man vil i Danmark, hvorfor man er her, hvad fremtidsmulighederne er, hvad ens børn skal lave osv. osv. Sådan en type model, og det vil jeg også gerne være ærlig og sige, synes jeg faktisk er langt, langt mere spændende, end at man skal udfylde noget i en eller anden indfødsretsprøve, som man alligevel får en facitliste til. Så det skal hellere være sådan en type model end en indfødsretsprøve, som efter min mening ikke giver mening.

Kl. 11:22

Den fg. formand (Erling Bonnesen):

Tak for det. Så er der ikke flere korte bemærkninger. Tak til ordføreren. Vi går videre til SF's ordfører, og det er hr. Sigurd Agersnap.

Kl. 11:22

(Ordfører)

Sigurd Agersnap (SF):

Tak for det, formand, og tak for ordet. Først og fremmest et stort tillykke til jer, der med det her lovforslag kan opnå dansk indfødsret. Når det endelig bliver færdigbehandlet i Folketinget, er det en stor dag for jer, og det er det også for Danmark. Danmark, som vi jo kalder vores fællesskab, er et fællesskab, hvor vi sætter institutioner, demokrati, foreninger og alle vores rettigheder meget højt. Det er noget, der forpligter, for Danmark er et land, hvor vi ikke bare passer os selv, men hvor vi også tager os af hinanden. Det er et sted, hvor fællesskabet står klar til at hjælpe dem, der ikke altid kan hjælpe sig selv, og hvor vi støtter hinanden og løfter i flok, når der er behov for det. Det er et fællesskab, der er så stærkt, at det kan udviske nogle af de uligheder, der ellers opstår i samfundet, og også kan udviske nogle af de forskelligheder, der ellers skal være plads til inden for rammerne af vores demokratiske og mangfoldige kultur.

Jeg håber, at I, der står på det her lovforslag, med statsborgerskabet vil deltage aktivt i videreførelsen af udviklingen af fællesskabet, og at I vil bidrage aktivt til, at Danmark bliver et endnu dejligere land at leve i. Jeg ved også, at nogle af jer har gjort det i en årrække hidtil.

På vegne af SF vil jeg derfor gerne ønske jer held og lykke fremover, ønske jer tillykke og meddele, at vi naturligvis støtter lovforslaget.

Kl. 11:24

Den fg. formand (Erling Bonnesen):

Tak for det. Der er et par korte bemærkninger, og den første er fra fru Mette Thiesen.

Kl. 11:24

Mette Thiesen (DF):

Tusind tak. Jeg ved, at SF og ordførerens formand også har været meget aktive i forhold til at tage afstand fra det frygtelige terrorangreb, som Hamas udførte på Israel, og det er rigtig, rigtig godt, at vi heldigvis står sammen om det. Kunne ordføreren så ikke også sætte nogle flere ord på det, vi har set i danske gader og stræder med mennesker, der er blevet tildelt statsborgerskab, og som åbenlyst billiger terror, støtter terror og ønsker jøderne udraderet fra jordens overflade? Mener ordføreren reelt set ikke, at de mennesker, som engang er blevet vist en tillid af det danske samfund, og som jo så har misbrugt den tillid på det groveste, ikke hører til i Danmark, og at de derfor skal have frataget deres statsborgerskab og udvises konsekvent?

Kl. 11:25

Den fg. formand (Erling Bonnesen):

Ordføreren.

Kl. 11:25

Sigurd Agersnap (SF):

Jeg deler forargelsen over nogle af de støtteerklæringer, der har været i forbindelse med Hamas' terrorangreb, og det er jo heldigvis også sådan, at opfordring til terror er ulovligt ifølge dansk ret, og det er jeg dybt enig i, uanset hvorfra det kommer. Jeg synes dog ikke, det har det store at gøre med netop statsborgerskabet, fordi vi jo med tildelingen af statsborgerskab ikke kan gå ind og lave en tankekontrol eller en sindelagskontrol – det mener jeg heller ikke at vi skal – men så vidt muligt baserer det på nogle objektive kriterier og så nogle enkelte skøn og dispensationsansøgninger i Indfødsretsudvalget. Så hvis man har gjort noget, der er ulovligt såsom at opfordre til terror, så mener jeg, at man skal retsforfølges for det. Men i forhold til det lovforslag, vi behandler her, mener jeg, at det handler om tildeling af statsborgerskab efter nogle principper, som vi har knæsat i Folketinget.

Kl. 11:26

Den fg. formand (Erling Bonnesen):

Fru Mette Thiesen.

Kl. 11:26

Mette Thiesen (DF):

Okay, så man vil ikke rigtig handle på det? Og jo, det handler om statsborgerskab. Jeg kunne så forstå, at SF mener, at de mennesker, som billiger terror, er fuldstændig danske, og at de bare skal have lov til at blive i Danmark, men det er så noteret. Det mener vi bestemt ikke i Dansk Folkeparti.

Så kunne jeg godt tænke mig at høre noget andet. Vi stiller et skriftligt spørgsmål om den her ene konkrete person, som jeg nævnte tidligere, og som åbenlyst billiger det terrorangreb, som Hamas lavede mod Israel den 7. oktober. Vil SF være med til at stemme vedkommende af det her lovforslag – ja eller nej?

Kl. 11:26

Den fg. formand (Erling Bonnesen):

Ordføreren.

Kl. 11:26

Sigurd Agersnap (SF):

Jeg kan ikke stå og sagsbehandle på talerstolen, og jeg vil ligesom tidligere ordførere heroppe sige, at jeg heller ikke mener, at det er det, den her talerstol skal bruges til. Så jeg kan ikke vurdere en enkelt sag og personen i denne sags statsborgerskab. Hvis der har ligget et skøn, er det noget, der ligger i Indfødsretsudvalget, og ellers ligger det i ministeriet og ikke på Folketingets talerstol.

Kl. 11:27

Den fg. formand (Bjarne Laustsen):

Tak. Så er det hr. Nick Zimmermann fra Dansk Folkeparti for en kort bemærkning.

Kl. 11:27

Nick Zimmermann (DF):

Jamen det er da totalt pinligt at stå og høre – der er en, der billiger terror, og så vil man ikke tage den fra Folketingets talerstol. Det var da en mærkelig holdning at have. Så vil man bare være parat til at give en, der hylder et terrorangreb, statsborgerskab, for det vil man ikke lige tage fra Folketingets talerstol. Det synes jeg virkelig er en underlig holdning. Den kunne jeg da godt tænke mig lige at prøve at få sat et par ekstra ord på.

Kl. 11:27

Den fg. formand (Bjarne Laustsen):

Værsgo for besvarelse af spørgsmålet.

Kl. 11:27

Sigurd Agersnap (SF):

Det er jo sådan, at der bliver fremsat en påstand fra Dansk Folkepartis ordfører om en bestemt person på lovforslaget. At forvente, at andre folketingsmedlemmer behandler det direkte på Folketingets talerstol, mener jeg ikke er seriøst. Så kan man kalde det en underlig holdning. Jeg mener, at den måde, vi må arbejde på i Folketinget, er, at hvis der har været et skøn, skal det foregå i Indfødsretsudvalget, og det, vi kan diskutere på Folketingets talerstol, er det samlede lovforslag og ikke enkeltpersoner.

Kl. 11:28

Den fg. formand (Bjarne Laustsen):

Værsgo til hr. Nick Zimmermann for opfølgende spørgsmål.

Kl. 11:28

Nick Zimmermann (DF):

Så kan man jo så spørge: Når man tænker på, hvad danskerne lever med hver dag på baggrund af muslimsk indvandring igennem de sidste 40 år, kunne ordføreren så ikke lige pege på et par områder, hvor man mener, at den muslimske indvandring har bidraget positivt til Danmark sådan helt generelt set?

Kl. 11:28

Den fg. formand (Bjarne Laustsen):

Værsgo.

Kl. 11:28

Sigurd Agersnap (SF):

Jeg vil ikke gå ind i det spørgsmål. Jeg synes, at der er en masse mennesker på det her lovforslag og på tidligere lovforslag, som har fået statsborgerskab i Danmark, som har bidraget til Danmark i en lang årrække og fortsat gør det. At sige, at det, at vi uddeler statsborgerskab også til folk, der har en muslimsk religion, en anden religion end at være kristen, skulle være problematisk for det danske samfund, mener jeg er helt forkert, og der er rigtig mange med muslimsk baggrund, der bidrager hver dag til det danske samfund.

Kl. 11:28

Den fg. formand (Bjarne Laustsen):

Så siger vi tak til hr. Sigurd Agersnap fra SF og velkommen til hr. Kristian Bøgsted som ordfører for Danmarksdemokraterne. Værsgo.

Kl. 11:29

(Ordfører)

Kristian Bøgsted (DD):

Tak for ordet. Jamen lad os starte med at sige tillykke til alle dem, der med det her forslag nu kan se frem til at modtage noget af det fineste, man kan få her i landet, nemlig dansk pas. Vi har i dag heldigvis nogle strenge regler for få et statsborgerskab, og det er godt, for det er noget, man skal gøre sig fortjent til. I Danmarksdemokraterne respekterer vi, at man er berettiget til dansk statsborgerskab, hvis man lever op til kravene. Derfor er det også ret bekymrende, at vi på det seneste har set en del alvorlige og helt uacceptable fejl, der bl.a. betyder, at vi ikke kan komme af med en somalisk børnemishandler, og nu senest at der potentielt er personer, der har fået statsborgerskab, selv om de ikke lever op til beskæftigelseskravene.

Danmarksdemokraterne, Dansk Folkeparti og De Konservative har i lyset af disse fejl haft ministeren i adskillige samråd. Her har ministeren sagt, at han arbejder for en kultur, hvor man tilkendegiver, hvis der er sket fejl. Det er jo egentlig meget godt. Desværre har ministerens og Indfødsretskontorets selvindsigt bare ikke ført til, at ministeren fremlægger en handlingsplan eller videre proces, i forhold til hvad der skal gøres, for at disse situationer ikke gentager sig. Når det ikke er tilfældet, mener vi ikke, at vi kan have 100 pct. tillid til, at lovforslaget ikke indeholder nogen personer, som ikke skal have det rødbedefarvede pas. Derfor kommer vi under den videre udvalgsbehandling til fortsat at arbejde for at få ministeren til at fremlægge en proces for, hvad ministeren konkret vil gøre for at undgå, at disse situationer ikke gentager sig, for vi forventer også, at ministeren har en grundlæggende interesse i at sikre, at dem, der får det danske statsborgerskab, lever op til kravene. På baggrund af dette kommer Danmarksdemokraterne til at stemme gult til forslaget.

Kl. 11:30

Den fg. formand (Bjarne Laustsen):

Tak for den ordførertale. Så er det først hr. Lars Boje Mathiesen, uden for grupperne, for sit første spørgsmål. Værsgo.

Kl. 11:30

Lars Boje Mathiesen (UFG):

Mit spørgsmål går på Danmarksdemokraterne generelt set. Hvis de nu får rettet op på de fejl, der er omkring de objektive krav osv., mener Danmarksdemokraterne så, at den måde, vi tildeler dansk statsborgerskab på i Danmark, er den rigtige måde at gøre det på? Altså, man har tidligere stemt for. Agter man at gøre det igen? For når man stemmer for det, medvirker man jo til en øget islamisering af Danmark. Det er utvivlsomt. Der vil komme flere fra MENAPT-landene, som har islam med sig. Og det vil sige, at den demografiske udvikling i Danmark kun vil gå én vej ved tildeling af statsborgerskab til folk fra de her lande. Er det den demografiske udvikling, som Danmarksdemokraterne støtter?

Kl. 11:31

Den fg. formand (Bjarne Laustsen):

Værsgo for besvarelse af spørgsmålet.

Kl. 11:31

Kristian Bøgsted (DD):

Vi støtter ikke, at vi får en demografisk udvikling, der gør landet muslimsk eller islamistisk eller noget som helst. Men det, vi siger her, er, at vi respekterer de demokratiske spilleregler, der er i dag. Der er opsat nogle regler for, hvad der skal til, og vi respekterer, at hvis man opfylder dem, er man egentlig også berettiget til at få dansk statsborgerskab. Lige nu har vi bare ikke tillid til, at vi rent faktisk kan regne med, at de regler bliver overholdt.

I forhold til om reglerne og kravene, som de er i dag, er nok, vil jeg sige, at vi gerne vil være med til at kigge på at stramme dem. Derfor har vi også stået hernede og stemt for forslag, der gør reglerne strammere. Og jeg synes da egentlig, at det er positivt at høre Venstres ordfører sige i dag, at Venstre også er indstillet på at stramme de regler. Så det håber jeg da at regeringen, når de har et flertal, er indstillet på at gøre.

Kl. 11:32

Den fg. formand (Bjarne Laustsen):

Tak. Hr. Lars Boje Mathiesen, uden for grupperne, for sit næste spørgsmål.

Kl. 11:32

Lars Boje Mathiesen (UFG):

Men fakta er, at når man stemmer for de lovforslag, som kommer i Folketingssalen, og som Danmarksdemokraterne har stemt for, så ændrer man den demografiske udvikling i Danmark. Så vil der være et større antal, som kommer hertil med islam. Den andel af mennesker i Danmark med islam vil blive større. Det er faktuelt. Så hvordan har Danmarksdemokraterne det med, at man aktivt stemmer for noget, som skubber til den demografiske udvikling, så den procentvise andel af folk, som køber ind på islam som en politisk ideologi, stiger i Danmark?

Kl. 11:33

Den fg. formand (Bjarne Laustsen):

Værsgo til ordføreren.

Kl. 11:33

Kristian Bøgsted (DD):

Jeg vil sige, at nu stemmer vi gult til det forslag her. Og jeg har også været inde og læse tal vedrørende det her, og hr. Lars Boje Mathiesen ved også godt, at flertallet på det her lovforslag ikke nødvendigvis har islam som deres religion. Der er rigtig mange nordiske og vestlige lande og asiatiske lande med. Så bare at sige, at fordi man stemmer for et lovforslag, er man med til at rykke det, er en præmis, jeg ikke køber. Jeg kan også godt se, hvor folk kommer fra.

Kl. 11:33

Den fg. formand (Bjarne Laustsen):

Tak. Så er det hr. Kim Edberg Andersen fra Nye Borgerlige. Værsgo.

Kl. 11:33

Kim Edberg Andersen (NB):

Tak for det. Jeg har også læst tallene, og vi starter ved 1.222, som er den første, der kommer fra et MENAPT-land, og så er vi fremme ved 2.400 eller sådan noget, før vi skifter en gang til. Så det er tæt på, at det er 50 pct. Men fred være med det.

Skal jeg forstå det sådan, at Danmarksdemokraterne til enhver tid går ned i salen og altid overholder de regler, som andre partier, et flertal, har gennemført, bare fordi de har haft et flertal til at gøre det? Så kan vi forvente, at Danmarksdemokraterne går ned og siger: Jamen reglerne er jo sådan, og vi stemmer for? For det er jo det, ordføreren står og siger.

Vi ved alle sammen faktuelt, at vi har kæmpe problemer med mennesker, vi har givet statsborgerskab, og som vi ikke kan komme af med. Der har jeg hørt Danmarksdemokraterne være på lige fod med mig selv – man har stået og bakket op i forhold til de her tåbelige sager med en masse udvisninger sådan på skrømt osv., og vi har snakket om, at folk ikke bliver hjemsendt. Og der har Danmarksdemokraterne også altid været enige. Men her, når det kommer til statsborgerskab, så mener Danmarksdemokraterne, at der følger vi reglerne og giver den her lykønskning til dem, der har fået det. Og det er en stor ting at få et statsborgerskab, men er det Danmarksdemokraternes mening, at det er vigtigere, at vi tager risikoen og giver endnu flere antisemitter statsborgerskab, end at vi siger til folk, at så stor en forskel er der ikke på permanent ophold og statsborgerskab.

Kl. 11:35

Den fg. formand (Bjarne Laustsen):

Tak. Værsgo til besvarelse.

Kl. 11:35

Kristian Bøgsted (DD):

Tak. Nu nævner hr. Kim Edberg Andersen, at det er ca. 50 pct., men mig bekendt er tallet på det her lovforslag 766 ud af 2.339. Det får jeg ikke til 50 pct., men lad nu det ligge.

Normalt går man jo ud fra, når folk står på et lovforslag, at folk overholder de regler og krav og vilkår, der nu engang er, og det respekterer vi. I Danmarksdemokraterne er det en del af demokratiet. Men vi stemmer jo netop gult den her gang, fordi vi ikke har tillid til, at reglerne og kravene faktisk bliver overholdt.

Kl. 11:35

Den fg. formand (Bjarne Laustsen):

Tak. Der er endnu et spørgsmål fra hr. Kim Edberg Andersen, Nye Borgerlige.

Kl. 11:35

Kim Edberg Andersen (NB):

Vi kan sagtens snakke procenter alt det, vi vil. Og jeg synes, det er dejligt, at det er sådan for Danmarksdemokraterne, at om det så bare er 30 pct., der kommer fra MENAPT-landene, er Danmarksdemokraterne ligeglade. Tak for svaret – det er jeg da sikker på at der er nogle af Danmarksdemokraternes vælgere der vil blive overrasket over. Men jeg kan forstå, at det er politikken, altså at så længe vi holder det på, at det er 30-35 pct., som hvert år kommer fra MENAPT-landene, så kommer Danmarksdemokraterne til at synes, at det en god idé.

Men kan Danmarksdemokraterne ikke forklare mig, hvad forskellen er mellem permanent ophold og statsborgerskab? Hvad er det sådan helt faktuelt, man får lov til, ud over at man kan stemme til folketingsvalg og dermed være med til at påvirke lovgivningen?

Kl. 11:36

Den fg. formand (Bjarne Laustsen):

Tak. Værsgo til besvarelse.

Kl. 11:36

Kristian Bøgsted (DD):

Jeg har aldrig nogen sinde påstået, at vi automatisk siger ja, hvis bare vi holder det på en vis procentdel, der kommer fra MENAPT-lande. Det har jeg ikke sagt heroppefra, og det ved hr. Kim Edberg Andersen også godt.

Men når vi snakker om det her, vil jeg sige, at der er forskel på det. Og vi har også sagt, at selv om man ikke får et dansk statsborgerskab, kan man sagtens have et godt liv i Danmark. Du har rigtig mange muligheder ved at have en permanent opholdstilladelse, også uden at få et dansk statsborgerskab.

Kl. 11:36

Den fg. formand (Bjarne Laustsen):

Vi siger ikke »du« i Folketinget. Tak til hr. Kim Edberg Andersen. Så er det fru Mette Thiesen fra Dansk Folkeparti. Værsgo.

Kl. 11:37

Mette Thiesen (DF):

Tusind tak. Det, vi i hvert fald kan udlede af den her samtale, er, at Danmarksdemokraterne går ind for den politiske dovenskab, som jo har bredt sig, desværre, i hele Folketinget undtagen til Dansk Folkeparti og også Nye Borgerlige, altså at man bare laver det her store bunkebryllup ud fra nogle objektive krav. Det er i hvert fald slået fast.

Jeg kunne godt tænke mig at høre: I 2015 fremsatte daværende udlændinge- og integrationsminister, fru Inger Støjberg, som i dag er leder af Danmarksdemokraterne, et lovforslag, hvor hun gav statsborgerskab til en somalisk voldtægtsforbryder, til en mand, der solgte sin 12-årige datter, sit lille barn, på et sexmarked til en 70-årig mand. Er Danmarksdemokraterne parat til at tage konsekvensen af den dårlige beslutning og fratage den her mand hans statsborgerskab – ja eller nej?

Kl. 11:37

Den fg. formand (Bjarne Laustsen):

Værsgo til ordføreren.

Kl. 11:37

Kristian Bøgsted (DD):

Det giver sig selv meget simpelt, for hvis fru Mette Thiesen hørte efter, nævnte jeg også i min tale netop sådan en situation. Selvfølgelig mener vi ikke, at sådan en mand skal være i Danmark. Det har vi aldrig nogen sinde påstået, og det ved både Dansk Folkeparti og fru Mette Thiesen også godt.

Kl. 11:38

Den fg. formand (Bjarne Laustsen):

Tak. Fru Mette Thiesen fra Dansk Folkeparti.

Kl. 11:38

Mette Thiesen (DF):

Jamen ordføreren svarer ikke rigtig på spørgsmålet, for hvis man skal overholde de konventioner, som jeg jo kan forstå at Danmarksdemokraterne utrolig gerne vil overholde, så kan man ikke fratage den her mand hans statsborgerskab. Altså, vi er ligeglade i Dansk Folkeparti; vi vil have ham ud, vi vil ikke have voldtægtsforbrydere, og slet ikke fra Somalia, i Danmark. Men vil man fratage statsborgerskabet, som man har givet ham? Vil man tage det fra ham – ja eller nej?

Kl. 11:38

Den fg. formand (Bjarne Laustsen):

Værsgo til spørgeren.

Kl. 11:38

Kristian Bøgsted (DD):

Vi vil gerne tage det statsborgerskab fra manden, men Dansk Folkeparti bliver ved med at henvise til konventioner. Jeg mangler stadig væk at se de præcise og konkret fremlagte modeller til, hvordan Dansk Folkeparti mener at man ændrer de her konventioner, så man rent faktisk kan opnå det, som Dansk Folkeparti gerne vil have.

Kl. 11:38

Den fg. formand (Bjarne Laustsen):

Tak. Så er det hr. Nick Zimmermann fra Dansk Folkeparti med et spørgsmål. Værsgo.

Kl. 11:38

Nick Zimmermann (DF):

Jamen det er jo det totale maskefald, vi i virkeligheden er vidne til, for man kan jo ikke på den ene side sige, at man vil føre en stram udlændingepolitik, og så på den anden side uddele statsborgerskaber til hovedsagelig muslimske indvandrere, der for manges vedkommende overhovedet ikke kommer til at bidrage med noget som helst positivt. Det viser de sidste 40 års historie os jo. De sidste 40 års historie viser jo med al tydelighed, at den store muslimske indvandring i Danmark ikke har bidraget med noget som helst positivt – det tror jeg sådan set de fleste danskere vil være enig i. Danskerne lever hver evig eneste dag med de dumme beslutninger, som politikere herinde har truffet på vegne af danskerne, om at uddele statsborgerskaber i øst og vest, som betyder, at uanset hvor pokkers kriminelle de er, uanset hvor meget brutalitet de udsætter danskerne for, så kommer vi ikke af med dem. Det er frygteligt. Og at Danmarksdemokraterne nu stiller sig skulder ved skulder med alle de partier, der er parate til bare at uddele statsborgerskaber i øst og vest, er eddermame skræmmende.

Kl. 11:39

Den fg. formand (Bjarne Laustsen):

Værsgo til ordføreren.

Kl. 11:39

Kristian Bøgsted (DD):

Jeg synes, det er lidt en overdrivelse at sige, vi stiller os skulder ved skulder med dem, i og med at vi ikke stemmer for det lovforslag her. Hr. Nick Zimmermann ved udmærket også godt, at hvis man bare gik ind for, at man skulle det hele, så ville vi heller ikke stå hernede i Folketingssalen og stemme for gode forslag, der indebærer stramninger på det område her, som bl.a. hr. Nick Zimmermann og Dansk Folkeparti fremsætter. Det ville vi jo ikke gøre, hvis ikke vi var tilhængere af, at vi har en stram udlændingepolitik og gerne vil det. Vi mener også, at man skal overholde de regler og vilkår, der er, men vi vil gerne ændre på dem. Og derfor stemmer vi også for nogle af de forslag, der bliver fremsat hernede i salen.

Kl. 11:40

Den fg. formand (Bjarne Laustsen):

Tak. Og ordføreren behøver ikke at bruge bandeord den her gang. Værsgo

Kl. 11:40

Nick Zimmermann (DF):

Jeg var ikke lige klar over, at det var et bandeord. Jeg synes ellers, at jeg plejer at tale så fornuftigt, men det kan jo være en smutter, det kan jo ske. Jeg synes virkelig, at det er skræmmende at høre ordføreren seriøst stå og påstå, at man vil føre en stram udlændingepolitik. Man kan ikke føre en stram udlændingepolitik, hvis man uddeler statsborgerskaber til muslimske indvandrere – det giver absolut ingen mening. For mange af de hers vedkommende, det viser 40 års historie os jo, har de jo ikke bidraget med noget som helst positivt. Danskerne lever med konsekvenserne hver evig eneste dag af, at politikere har truffet nogle snotdumme beslutninger om at uddele statsborgerskaber i øst og vest. Det er frygteligt, at Danmarksdemokraterne nu er med på den også.

Kl. 11:41

Den fg. formand (Bjarne Laustsen):

Værsgo til ordføreren for besvarelse.

Kl. 11:41

Kristian Bøgsted (DD):

Jamen jeg vil bare igen understrege, at vi jo ikke er med på den – vi stemmer ikke for det lovforslag her. Men med det postulat, der bliver fremsat af hr. Nick Zimmermann, er jeg nødt til egentlig bare at tolke det lidt, som om hr. Nick Zimmermann mener, at da Dansk Folkeparti i sin tid stemte for adskillige lovforslag om statsborgerskab, samtidig med at man sagde, at man havde en stram udlændingepolitik, så levede man faktisk lidt på en løgn. Sådan må jeg tolke det.

Kl. 11:41

Den fg. formand (Bjarne Laustsen):

Vi siger tak til hr. Kristian Bøgsted fra Danmarksdemokraterne, og så skal vi bede fru Sandra Elisabeth Skalvig om at indtage talerstolen som ordfører for Liberal Alliance. Værsgo.

Kl. 11:42

(Ordfører)

Sandra Elisabeth Skalvig (LA):

Tak for ordet. Jeg står altid med en særlig følelse i kroppen, når vi her i Folketingssalen skal behandle et lovforslag om indfødsrets meddelelse. For det må siges at være en stor ære at få lov til at give andre mennesker en af de største gaver, faktisk det mest værdifulde, vores samfund kan videregive til andre, nemlig et dansk statsborgerskab.

For Liberal Alliance er det vigtigt, at et statsborgerskab i Danmark tildeles dem, som har udvist vilje til at bidrage til vores samfund, dem, der kan forstå og tale vores sprog, og dem, som forstår vores historie og traditioner. Det er for os vigtigt, at det gives til dem, der overholder og respekterer vores lovgivning, og til dem, som tror på værdier om frihed og demokrati.

I Liberal Alliance mener vi ikke, at statsborgerskab i Danmark skal være alle forundt, og vi mener derfor, at vi skal være kritiske i forhold til, hvem det er, vi tildeler det. Vi skal ikke tildele statsborgerskab til nogen, der ikke vil Danmark. Vi er derfor også glade for, at vi har været med til at skærpe kravene på området, så det ikke er lige så let som tidligere at få tildelt statsborgerskab i Danmark. For vi mener ikke, at det skal være en nem sag. Vi mener, det skal være svært, men naturligvis ikke umuligt, at få statsborgerskab i Danmark.

I det seneste halve år er vi blevet bekendt med, at der er sket flere uoverensstemmelser i sagsbehandlingen om indfødsret i forhold til den aftale, som vi i Liberal Alliance har indgået sammen med regeringspartierne og Det Konservative Folkeparti. Det er i den forbindelse vigtigt for mig at sige, at vi i Liberal Alliance synes, det er meget, meget bekymrende, at disse fejl er opstået, og at vi naturligvis har set med meget alvorlige øjne på dem.

Men samtidig synes jeg også, vi skal huske på, at Indfødsretskontoret sagsbehandler flere tusinde ansøgninger om året, og at sagsbehandling på rigtig mange forskellige måder kan være meget kompleks. Og hvis nogen af de tilstedeværende i Folketingssalen tror, at fejl kan undgås i forbindelse med sagsbehandling, så tror jeg desværre, at jeg må skuffe dem. Efter at jeg har brugt mange år på at behandle ansøgninger til videregående uddannelser, ved jeg rent faktisk, hvad jeg taler om. Men det væsentlige i de her sager handler ikke om, at der er blevet begået fejl. Faktisk ville jeg være mere bekymret, hvis det modsatte var tilfældet. Nej, det vigtige er, hvordan man efterfølgende håndterer fejlene, og at vi retter op på de fejl, der er blevet begået og lærer af dem, så de ikke gentager sig.

Alle sagerne er for det første blev taget meget alvorligt, men derudover er de pågældende fejl også blevet håndteret med handlekraft, hvor initiativer er blevet igangsat for at kunne rette op på dem. Selv om det naturligvis er stærkt bekymrende, at fejlene er forekommet, så har jeg svært ved at sætte en finger på måden, de blev håndteret på. Det er vigtigt for mig at pointere, at vi med den viden, vi har på nuværende tidspunkt, ikke har fundet grundlag for hverken at skulle have mistillid til den sagsbehandling, der foretages på Indfødsretskontoret, eller til den aftale, der er indgået med aftalekredsen.

Vi vil i Liberal Alliance naturligvis følge sagerne til dørs og sikre, at de håndteres i overensstemmelse med den aftale, som vi har indgået sammen med de andre partier. Derudover vil vi med de andre partier i aftalekredsen gerne drøfte, hvordan vi undgår, at sådanne fejl sker fremover. Liberal Alliance støtter lovforslaget. Tak for ordet.

Kl. 11:46

Den fg. formand (Bjarne Laustsen):

Tak for talen. Og så er det fru Mette Thiesen fra Dansk Folkeparti for sit første spørgsmål. Værsgo.

Kl. 11:46

Mette Thiesen (DF):

Jeg fristes til at sige, at det var lige før, jeg tænkte, at der fløj grise rundt uden for vinduet, men her hører vi simpelt hen Liberal Alliance i et glødende forsvar for djøf'ere og bureaukrati. Det havde jeg godt nok ikke regnet med, men fred være med det.

Hr. Henrik Dahl fra Liberal Alliance har jo været meget aktiv på X, det tidligere Twitter, i forhold til de rigtig mange mennesker, der desværre er i Danmark – mange af dem har desværre også statsborgerskab – og som billiger terror i forbindelse med Hamas' angreb på Israel. Og når ordføreren nu ved det, som jeg har kunnet henvise til her, altså at der i hvert fald er én på det her lovforslag, som åbent på Facebook deler billigelse af terror, kommer Liberal Alliance så til bare med bind for øjnene at stemme ja til hele lovforslaget? Eller vil Liberal Alliance være med til at pille enkelte ud, som åbenlyst ikke fortjener det her statsborgerskab?

Kl. 11:47

Den fg. formand (Bjarne Laustsen):

Værsgo til ordføreren for en besvarelse.

Kl. 11:47

Sandra Elisabeth Skalvig (LA):

Altså, først og fremmest billiger vi i Liberal Alliance naturligvis ikke terror, og vi synes, at det, der finder sted lige i øjeblikket, er skrækkeligt. Men derudover kommer jeg ikke til at stå og kommentere på en enkelt sag i forhold til det lovforslag, som vi i dag står her og behandler. Jeg vil super gerne tage en snak om lovforslaget som helhed i Indfødsretsudvalget, men at stå og snakke om enkeltpersoner, der er på lovforslaget, kommer jeg ikke til at gøre.

Kl. 11:47

Den fg. formand (Bjarne Laustsen):

Værsgo til fru Mette Thiesen.

Kl. 11:47

Mette Thiesen (DF):

Man må gå ud fra, at ordføreren har forberedt sig. Det sker jo jævnligt, fordi vi i Dansk Folkeparti stiller ændringsforslag, at man har mulighed for at stemme nogen af et lovforslag – fordi de enten er kriminelle, billiger terror eller generelt bare ikke hører til. Så jeg havde faktisk forventet lidt mere af Liberal Alliances ordfører, altså at man havde forberedt sig lidt bedre, så man faktisk kunne svare på, om man, hvis der er en på det her lovforslag, som billiger terror, vil pille vedkommende af det.

Det undrer mig faktisk utrolig meget, at man ikke kan svare på det. Det er et forholdsvis simpelt spørgsmål: Vil man give statsborgerskab til mennesker, der billiger terror – ja eller nej?

Kl. 11:48

Den fg. formand (Bjarne Laustsen):

Værsgo for en besvarelse.

Kl. 11:48

Sandra Elisabeth Skalvig (LA):

Som jeg sagde lige før, kommer jeg ikke til at stå og kommentere på enkeltsager på lovforslaget.

Kl. 11:48

Den fg. formand (Bjarne Laustsen):

Tak. Så er det hr. Lars Boje Mathiesen, uden for grupperne, med et spørgsmål. Værsgo.

Kl. 11:48

Lars Boje Mathiesen (UFG):

Tak. Mit spørgsmål går på det, som ordføreren sagde i talen, nemlig at vi skal give statsborgerskab til dem, som tror på frihed og demokrati. Så er mit spørgsmål: Hvordan ved ordføreren og hvordan ved Liberal Alliance, at det så er dem, der står på den her liste, altså at det er de mennesker, som man nu giver dansk statsborgerskab, der tror på frihed og demokrati? Hvordan kan man vide det?

Kl. 11:49

Den fg. formand (Bjarne Laustsen):

Værsgo til ordføreren for besvarelse.

Kl. 11:49

Sandra Elisabeth Skalvig (LA):

Jeg synes, det er et virkelig godt spørgsmål. Man kan sige, at alle personer, der er på det her lovforslag, opfylder nogle objektive kriterier, som vi bl.a. i Liberal Alliance har været med til at fastsætte. Og vi har jo fastsat dem, så dem, der vil have statsborgerskab, skal opfylde de her svære kriterier; bl.a. skal de bestå en indfødsretsprøve, hvor de prøves i forskellige dele af både vores kultur, vores samfund og vores demokrati.

Kl. 11:49

Den fg. formand (Bjarne Laustsen):

Tak. Hr. Lars Boje Mathiesen for yderligere et spørgsmål.

Kl. 11:49

Lars Boje Mathiesen (UFG):

De skal have en faktuel viden om de her ting. Men det var ikke det, ordføreren sagde. Ordføreren sagde, at det er dem, der tror på frihed og demokrati. Og det er det, jeg gerne vil anfægte, for hvorhenne har man fra Liberal Alliances side sikret sig, at dem, som så får dansk statsborgerskab i det her lovforslag, så også lever op til de krav, som Liberal Alliance synes skal opstilles? For ellers bliver det jo lidt nogle fluffy ord, som ikke har nogen som helst betydning, andet end at de lyder godt fra en talerstol. Men når det kommer til stykket, aner Liberal Alliance ikke, om de mennesker, man giver statsborgerskab her, reelt set tror på frihed eller demokrati, eller om de reelt set ønsker, at der skal være et kalifat i Danmark.

Kl. 11:50

Den fg. formand (Bjarne Laustsen):

Værsgo for besvarelse af spørgsmålet.

Kl. 11:50

Sandra Elisabeth Skalvig (LA):

Jeg synes faktisk, at der tidligere var en af de andre ordførere, der kom med et rigtig godt svar lige præcis i forhold til, hvad folk tror og føler. Der er jo ikke nogen af os her i Folketingssalen, der kan vide det om andre mennesker. Det vil kræve, at vi kunne læse andre folks tanker, og det kan vi jo desværre ikke. Men jeg tror og jeg håber på, at dem, vi tildeler statsborgerskab til – på baggrund af de kriterier, der er opstillet – tror på den frihed og det demokrati, der er i vores samfund.

Kl. 11:51

Den fg. formand (Bjarne Laustsen):

Tak. Så er det hr. Nick Zimmermann fra Dansk Folkeparti for et spørgsmål. Værsgo.

Kl. 11:51

Nick Zimmermann (DF):

Det er jo bare totalt maskefald, vi ser endnu en gang. Det er håbløst til grin, at der står en ordfører, der mener, at det er en god idé bare at uddele statsborgerskaber, til trods for den virkelighed, som danskere lever i hver evig eneste dag, nemlig med konsekvenserne af muslimsk indvandring. Og så viser det jo også det maskefald, der er i LA, altså at man har nogle kolleger, der fører sig frem på sociale medier med, at man vil være hård på udlændingepolitikken, men når det så kommer til stykket, er man bare parat til at kaste om sig med statsborgerskaber. Så det er jo bare endnu et maskefald, vi er vidne til.

Kl. 11:51

Den fg. formand (Bjarne Laustsen):

Værsgo til ordføreren for besvarelse.

Kl. 11:51

Sandra Elisabeth Skalvig (LA):

Jeg synes ikke, at det, ordføreren fortæller om Liberal Alliance, er rigtigt. Vi har indgået den her aftale sammen med regeringspartierne og sammen med Det Konservative Folkeparti, hvor vi så sent som i 2021 var med til at stramme kriterierne, lige præcis fordi vi mener, at et statsborgerskab ikke skal gives til alle. Derudover er Liberal Alliance villig til at gå i dialog omkring at stramme kravene yderligere. Så det vil jeg da glæde mig til at drøfte med bl.a. Dansk Folkeparti.

Kl. 11:52

Den fg. formand (Bjarne Laustsen):

Tak for besvarelsen. Så er det hr. Nick Zimmermann for yderligere et spørgsmål. Værsgo.

Kl. 11:52

Nick Zimmermann (DF):

Men har man slet ikke noget selvindsigt, og foretager man ikke en selvransagelse, når man over en lang årrække har været så naiv og bare har uddelt statsborgerskaber i øst og vest, og når man nu på baggrund af det kan se de konsekvenser, som danskerne lever med? Foretager man en eller anden form for selvransagelse, eller er man bare ligeglad og uddeler bare nogle flere statsborgerskaber, og så håber man på, at det nok skal gå?

Kl. 11:52

Den fg. formand (Bjarne Laustsen):

Værsgo for besvarelse.

Kl. 11:52

Sandra Elisabeth Skalvig (LA):

Jeg synes faktisk, at vi i Liberal Alliance har været ansvarlige og indgået en aftale, hvor vi har skærpet kriterierne i forhold til den aftale, der var tidligere. Så det der med, at vi uddeler statsborgerskab til højre og venstre, er simpelt hen ikke noget, jeg ser.

Kl. 11:52

Den fg. formand (Bjarne Laustsen):

Tak. Så er det hr. Kim Edberg Andersen fra Nye Borgerlige med et spørgsmål. Værsgo.

Kl. 11:53

Kim Edberg Andersen (NB):

Tak for det. Nu har jeg hørt det flere gange fra flere ordførere, især nok for SF, men ordføreren for Liberal Alliance kommer også ind på det. Det er det der med, at man ikke så gerne vil sagsbehandle. Jeg bliver bare nødt til at sige, for at vi bare lige får præmissen sat rigtigt op her, at lige nøjagtig indfødsret skal sagsbehandles her i Folketingssalen, fordi det gives enkeltvis ved lov. Så har vi lullet os i søvn med, at vi får andre til at gøre arbejdet, og at så gummistempler vi det herinde. Men jeg bliver godt nok træt i ansigtet, når folketingspolitikerne herinde, især fra SF, men nu også fra Liberal Alliance, siger, at vi ikke rigtig kan gå ind i alle de her ting. Det er den ene ting.

Den anden ting er, at Liberal Alliance står oppe på talerstolen og siger, at vi ikke kan lave et regelsæt for, hvad folk tror og føler. Men det er jo, hvad folk tror og føler, der gør, at vi har dem nede på Den Røde Plads, og at vi har mennesker med jødisk oprindelse, som er bange for at gå rundt i gaderne. Det er, fordi der er andre, som bliver lukket ind og givet statsborgerskab på grund af, hvad de tror og føler. Mener Liberal Alliance så stadig væk, at det er forsvarligt at blive ved med at give statsborgerskab, når vi faktuelt kan se, at vi giver statsborgerskab til nogle, som vi ikke ved hvad tror og føler, men hvor det bliver en problemstilling? Mener Liberal Alliance stadig væk, at det er o.k.?

Kl. 11:54

Den fg. formand (Bjarne Laustsen):

Værsgo for besvarelse.

Kl. 11:54

Sandra Elisabeth Skalvig (LA):

Jeg tror, at jeg vil sige det, som jeg egentlig også sagde det før. Vi har i Liberal Alliance været med til at indgå en aftale sammen med andre partier, hvor vi har skærpet kriterierne. Vi vil rigtig gerne være med til at skærpe dem yderligere, og det tror jeg heller ikke der er nogen her i Folketingssalen der er i tvivl om.

Det tror jeg var mit svar til det.

Kl. 11:54

Den fg. formand (Bjarne Laustsen):

Tak. Så er det hr. Kim Edberg Andersen for yderligere et spørgsmål.

Kl. 11:54

Kim Edberg Andersen (NB):

Det lyder jo alt sammen rigtig godt, og hvis man gerne vil ind at være statsministerkandidat og regeringsbærende parti, skal man også sige det her med, at vi rigtig gerne vil en stram udlændingepolitik, i hvert fald når man snakker om den. Virkeligheden er jo bare, at når man indgår en aftale og så finder ud af, at man er blevet snydt på vægten og der stadig lukkes mennesker ind, som tydeligvis ikke lever op til det, som også Liberal Alliance mener man skal som dansk statsborger, altså når man bliver ved år efter år og flere gange om året bliver ved gentagne gange med bare at stemple det her igennem alligevel, er man så ikke bare medvirkende til at bidrage til de problemstillinger, som man så efterfølgende, især på sociale medier, går ud og fortæller om, at lige om lidt så strammer vi, at lige om lidt gør vi det bedre, og at vi har lært af det, men at vi lige stempler dem her igennem også?

Kl. 11:55

Den fg. formand (Bjarne Laustsen):

Værsgo for besvarelse.

Kl. 11:55

Sandra Elisabeth Skalvig (LA):

Altså, Liberal Alliance har været en del af aftalekredsen ad flere omgange, og jeg synes faktisk, at vi har set på den udvikling, der har været i forhold til tildeling af statsborgerskab, og har været med flere gange, hvor vi har skærpet kriterierne, fordi vi kan se, at vi tildeler statsborgerskab til nogle, som vi i hvert fald ikke billiger skal have et statsborgerskab. Så jeg synes faktisk, at Liberal Alliance har været ansvarlige i forhold til tildeling af statsborgerskab.

Kl. 11:55

Den fg. formand (Bjarne Laustsen):

Så siger vi tak til ordføreren fru Sandra Elisabeth Skalvig fra Liberal Alliance. Så skal vi byde velkommen til Andreas Karlsen fra Det Konservative Folkeparti. Værsgo.

Kl. 11:56

(Ordfører)

Andreas Karlsen (KF):

Tak for ordet. Det her er så den anden tale, jeg skal holde her på Folketingets talerstol, og sikke da et emne at blive kastet ind i. Vi er jo i gang med udlændingedebatten på højt tryk. Alligevel er det ikke sådan, at jeg rigtig jubler over lovforslaget, og det bærer det indlæg, jeg vil holde, også præg af. Vi kommer nemlig til at stemme gult til lovforslaget, selv om det ikke er med god vilje, men vi har simpelt hen ikke tiltro til, at ministeren har styr på sit område, og til, hvem det er, vi lige nu uddeler statsborgerskaber til. Vi har ikke tiltro til, at ministeren har fået rettet op på de markante fejl, vi har set i Indfødsretskontoret og ministeriet, og derfor har vi heller ikke tiltro til, at alle på listen lever op til de krav, som et politisk flertal har vedtaget.

Det danske statsborgerskab er alt, alt for vigtigt til, at vi kan tildele det i blinde. Lige nu stemmer vi altså lidt i blinde. I den seneste tid har skandalerne på området nemlig stået i kø. Det er blevet afsløret, at der er i 2 år ikke er foretaget de aftalte kriminalitetstjek – i 2 år. Det er blevet afsløret, at der ikke er foretaget kontrol af beskæftigelseskravet blandt flere af ansøgerne. Og så er det blevet afsløret, at centrale dokumenter er forsvundet i ministeriet, således at vi eksempelvis ikke kan fratage statsborgerskabet fra en kriminel udlændinge, der uberettiget har fået sit statsborgerskab. Altså har kriminelle udlændinge muligvis uberettiget fået statsborgerskab, beskæftigelseskravet er ikke blevet overholdt, og vigtige papirer er forsvundet ud i den blå luft. Det er jo tre meget, meget alvorlige brud på vores tillid til ministeriet, og derfor er det jo også ret naturligt, at vi som parti ikke kan stemme for, altså fordi vi ikke har tillid til processen.

Alligevel har ministeren ikke foretaget sig noget konkret, og vi er i hvert fald ikke blevet overbevist om, at der er kommet styr på sagerne. Selv om det er blevet meldt ud, at det er der, så er der jo ikke rigtig sket noget. Vi kan ikke med god samvittighed stemme for at uddele det danske pas til en række af ansøgere, som vi ikke er sikre på overholder de krav, vi politisk har aftalt, bl.a. det her kriminalitetstjek ... Hvad sker der lige deroppe? Hold da op. (Demonstration på tilhørerpladserne).

Kl. 11:58

Den fg. formand (Bjarne Laustsen):

Vi stopper lige mødet, indtil banneret er fjernet. Jeg skal bede tilhørerne om at forlade salen. Jeg gentager: Jeg skal bede tilhørerne om at forlade salen!

Tak. Så kan vi genoptage mødet. Værsgo.

Kl. 11:59

Andreas Karlsen (KF):

Tak. Jeg ved ikke, om der er andre flag, der skal frem eller noget.

Som sagt har vi annonceret, at vi kommer til at stemme gult, og det ærgrer os faktisk en hel del, for på den her liste over aspirerende danske statsborgere er der jo også en lang række mennesker, som gerne vil være en del af Danmark, og som har fortjent et dansk statsborgerskab – som bidrager til samfundet, som lærer sproget, som integrerer sig, og som overholder loven og gør alt, hvad der skal til, for at blive en del af Danmark. Det er mennesker, som har gjort sig fortjent til det danske statsborgerskab, og som vi selvfølgelig gerne vil tildele statsborgerskab til vores fantastiske land. Men vi vil altså ikke risikere, at vi samtidig giver statsborgerskab til udlændinge, som ikke lever op til de krav, vi har aftalt. Det er statsborgerskabet simpelt hen for vigtigt til for os i Det Konservative Folkeparti.

Kl. 12:01

Den fg. formand (Bjarne Laustsen):

Tak for ordførertalen. Så er det fru Mette Thiesen fra Dansk Folkeparti for en kort bemærkning.

Kl. 12:01

Mette Thiesen (DF):

Tusind tak. Mødet blev lige afbrudt af folk, der burde rejse hjem, og nogle af venstrefløjens nyttige idioter. Men tak for at stå deroppe stadig væk, fristes man til at sige.

Jeg er lidt nysgerrig i forhold til Det Konservative Folkepartis holdning. Jeg er jo glad for, at Det Konservative Folkeparti stemmer gult til det her, men når vi nu ved, at der er begået så mange fejl igennem flere år, er Det Konservative Folkeparti også klar til at fratage statsborgerskaber fra de folk, som ikke burde have haft dem på baggrund af de her fejl – ja eller nej?

Kl. 12:01

Den fg. formand (Bjarne Laustsen):

Værsgo for besvarelsen.

Kl. 12:01

Andreas Karlsen (KF):

Tak for det. Det er jo altid dejligt at få spørgsmål til ens politik og høre interessen for Det Konservative Folkeparti. Og det med det flag havde jeg sådan set ikke noget at gøre med, men det bliver jo spændende at se, om der kommer en masse dækning af det.

I forhold til spørgsmålet om, om vi er villige til at fratage statsborgerskabet fra nogle borgere, tænker jeg, at det skal ordføreren på området have lov til at svare på. Jeg er her i en måneds tid, og det er nok fornuftigt, at jeg lige holder mig på banen, så at sige. Jeg kan sige helt overordnet, at vi i Det Konservative Folkeparti altid er klar til at forhandle omkring reglerne om statsborgerskab: Er vi det rigtige sted, skal vi stramme mere, ligger balancen rigtigt? Det kan jo være fristende, som Nye Borgerlige og Dansk Folkeparti også gjort, at stemme nej til det hele, men der synes vi, at man sender et mærkeligt signal, for der er jo en masse mennesker på den her liste, som vi faktisk synes har fortjent at få et dansk statsborgerskab. Men vi er frustrerede over, at den proces, der har været i det, ikke er ordentlig, og vi er bange for at give statsborgerskab til nogle af dem, der ikke har fortjent det.

Kl. 12:02

Den fg. formand (Bjarne Laustsen):

Værsgo til spørgeren.

Kl. 12:02

Mette Thiesen (DF):

Tak for det. Altså, hvis man lavede det om, sådan som det egentlig var i grundlovens ånd, altså at man stemte om hver enkelt, så hver enkelt folketingsmedlem var bundet af sin egen overbevisning, som der også står i grundloven, så kunne man jo komme uden om alt det her. Og jeg ved godt, at ordføreren er ny på talerstolen og suppleant, så det er helt fair, at man ikke kan svare på det konkret.

Men jeg kunne godt tænke mig høre ordføreren om noget, som jeg også har spurgt nogle af de andre ordførere om. Når vi har kunnet se så mange, som åbenlyst har, hvad hedder det, billiget terror, mener ordføreren så ikke, at mennesker, der billiger terror, ikke bør stå på det her lovforslag?

Kl. 12:03

Den fg. formand (Bjarne Laustsen):

Værsgo til ordføreren for en besvarelse.

Kl. 12:03

Andreas Karlsen (KF):

Det er klart. Selvfølgelig skal folk, der billiger terror, ikke have dansk statsborgerskab. Det tænker jeg er det meget, meget klare svar. Det er sådan set heller ikke, fordi jeg ikke vil svare på spørgsmålet omkring at udvise nogle bestemte borgere eller fjerne deres statsborgerskab, men jeg synes bare, det er på sin plads, at det er ordføreren på området, der lige tager den. Tak for spørgsmålet.

Kl. 12:03

Den fg. formand (Bjarne Laustsen):

Tak. Så er det hr. Lars Boje Mathiesen, uden for grupperne, for et spørgsmål.

Kl. 12:03

Lars Boje Mathiesen (UFG):

Derfor vil jeg også spørge overordnet om Konservatives politik. Konservative har tidligere stemt for statsborgerskaber, Konservative har stemt imod at udvise kriminelle udlændinge konsekvent efter første dom. Mit spørgsmål går på, om Konservative grundlæggende synes, at den masseindvandring, vi har haft fra hovedsagelig muslimske MENAPT-lande de seneste 20-30 år, er god. Er det en succes? Er det en udvikling, vi skal fortsætte, eller skal den drages tilbage, så den demografiske udvikling kommer til at gå den anden vej? Så jeg spørger helt overordnet set til, hvad Konservative ser, når de kigger 10-15-20 år ud i fremtiden. Hvis vi ikke gør noget, fortsætter den demografiske udvikling, hvor islam vil fylde en større del af samfundet. Det vil den gøre rent faktuelt. Så er det en udvikling, som Konservative ikke har noget imod sker? Og hvis man har, hvad vil man så gøre for at ændre det?

Kl. 12:04

Den fg. formand (Bjarne Laustsen):

Værsgo til ordføreren for besvarelse.

Kl. 12:04

Andreas Karlsen (KF):

Tak for ordet, og igen tak for interessen. Der har bredt i Folketinget været alt for stor naivitet i mange, mange år, og det gælder både det ene og det andet parti, i hvert fald i vores optik. Der har man jo strammet op, og vi har bl.a. presset på for, at det her kriminalitetstjek skal være en del er det her med at få statsborgerskab. At de regler så ikke bliver efterlevet nu, gør jo så desværre, at vi må stemme gult til det her. Så vi har jo også rykket os i forhold til at sige, at det skal være langt sværere at få statsborgerskab. Det er ikke en ret. Det er ikke sådan noget med, at fordi man kommer til Danmark, har man ret til at blive statsborger. Det er noget, man skal gøre sig fortjent til.

Så bliver der spurgt lidt ind til, hvad linjen og fremtiden er i forhold til den stigende indvandring. Jeg kan sige, at jeg da synes, det er skræmmende at se, at udbredelsen af antidemokratiske islamistiske kræfter stiger i Danmark, og vi ser f.eks. jødehadet blive større og større. Så det er da en kæmpe bekymring, som jeg deler med Lars Boje Mathiesen.

Kl. 12:05

Den fg. formand (Bjarne Laustsen):

Hr. Lars Boje Mathiesen får ordet igen. Værsgo.

Kl. 12:05

Lars Boje Mathiesen (UFG):

Tak. Den bekymring har vi jo hørt fra Konservative siden ændringen i omkring 2010-2011. Jeg savner handling. I seneste samling ville man ikke stemme for at udvise kriminelle udlændinge konsekvent efter første dom. Hvordan synes ordføreren det harmonerer med, at man siger, at der er partier, der har været naive? Er Konservative så stadig væk naive, når man tillader, at kriminelle udlændinge fortsat kan forblive i Danmark? Voldtægtsforbrydere kan blive i Danmark, komme ud og fortsætte deres gerninger mod danske kvinder. Er Konservative så en del af de partier, som er naive?

Kl. 12:06

Den fg. formand (Bjarne Laustsen):

Værsgo til besvarelsen.

Kl. 12:06

Andreas Karlsen (KF):

Det vil jeg overhovedet ikke sige. Jeg synes ikke, vi er naive. Jeg synes, vi forsøger at føre en politik, hvor vi fører en hård udlændingepolitik og ikke tager imod dem i Danmark, som ikke vil vores land, men vi også rækker hånden ud til dem, der vil vores land. Så jeg vil ikke sige, at vi har naivitet.

Men den samling, som ordføreren refererer til, i forhold til hvad vi lige har stemt i den konkrete sag om udvisning, er jeg simpelt hen ikke inde i. Og det er et spørgsmål, der fint egner sig til nogle sociale medier osv. Jeg forholder mig til det lovforslag, vi behandler her i dag, og der kan jeg sige, at vi stemmer gult, fordi vi gerne vil nogle borgere, men der er også nogle borgere, vi ikke vil, men vi kan simpelt hen ikke gennemskue, om processen har været fulgt.

Kl. 12:07

Den fg. formand (Bjarne Laustsen):

Tak. Så er det hr. Kim Edberg Andersen fra Nye Borgerlige. Værsgo.

Kl. 12:07

Kim Edberg Andersen (NB):

Tak for det. Jeg kan forsikre ordføreren for, at det her ikke kommer til at egne sig til sociale medier, for det er kun ordførerens anden tale. Så vi tager det på et andet niveau. Ordføreren siger i sin tale, at man stemmer gult, for man er faktisk helt klar over, at der ikke rigtig er styr på sagerne. Men jeg fik ikke rigtig en forklaring på, om man stemmer gult, rødt eller grønt, når det nu kommer tilbage i salen. For vi er alle sammen klar over, at integrations- og udlændingeministeren ikke når at ændre på noget, så han kan fremlægge noget dokumentation for Det Konservative Folkeparti i løbet af behandlingen.

Så hvorfor tager man den der lette midtervej? Hvorfor er Det Konservative Folkeparti blevet et parti, som godt ved, at den ene halvdel af deres vælgere mener én ting, og at den anden halvdel mener en anden ting, og som så har det rigtig, rigtig svært og vælger at stemme gult? Enten er man vel for at begrænse den der stigende antisemitisme, som ordføreren selv var inde på er kommet på grund af de fejl, der er blevet lavet, eller også er man imod, og så behøver man ikke at stemme gult. Men det kan selvfølgelig være, at jeg er for nordjysk til at forstå, at man behøver at stemme gult.

Kl. 12:08

Den fg. formand (Bjarne Laustsen):

Værsgo til ordføreren for at svare.

Kl. 12:08

Andreas Karlsen (KF):

Jeg tænker jo, at det er et relevant spørgsmål, og det viser også meget godt, hvad forskellen på De Konservative og Nye Borgerlige er. For jeg synes ikke, det er så sort-hvidt, som ordføreren giver udtryk for, altså at man enten er imod alle tildelinger af statsborgerskab eller for dem alle sammen. Vi har lagt os et sted, hvor vi har været med til at stramme kravene og vi har været med til, at der skal være fokus på kriminalitetstjek og beskæftigelse. Vi har fundet ud af, og det er jo bredt erkendt, at det har der ikke været styr på, og så er det klart, at den liste, der kommer frem, kan vi ikke støtte. Så vi kommer til at stemme gult, når lovforslaget skal tredjebehandles.

Kl. 12:08

Den fg. formand (Bjarne Laustsen):

Værsgo til spørgeren for yderligere et spørgsmål.

Kl. 12:08

Kim Edberg Andersen (NB):

Det er nemlig nemmere at være Nye Borgerlige, for vi siger det, vi tænker, og så gør vi det, vi siger. Det har Konservative ikke været kendt for i mange år. Ordføreren er jo godt skolet i et ungdomsparti, og det er også dejligt at høre, men virkeligheden er bare, at grunden til, at vi siger, at vi bliver nødt til at sige nej, er, at vi har set fejlene hobe sig op år efter år. Vi har selvfølgelig ikke over 100 år på bagen ligesom Konservative, så vi behøver ikke at gemme os bag tidligere tiders fejl. Vi laver dem, mens vi lever, og det kan vi også godt leve med. Virkeligheden er jo, at dem, vi giver statsborgerskab til, selv om det er en stor dag for dem, som fortjener det – selvfølgelig er det det – ville have en lige så god dag i morgen, som de har i dag, hvis ikke de havde fået det, bortset fra at de selvfølgelig ikke ville kunne stemme til Folketinget. Så det, Konservative siger til Nye Borgerlige, er, at fordi man er sådan et meget facetteret parti, så vil man faktisk hellere have flere antisemitter i gaderne end sikre, at danskerne lever trygge liv.

Kl. 12:09

Den fg. formand (Bjarne Laustsen):

Værsgo til ordføreren for at svare.

Kl. 12:09

Andreas Karlsen (KF):

Jeg er hamrende stolt af at være med i et gammelt parti med en stor tradition, der har taget ansvar for Danmarks politiske udvikling. Jeg synes, det er det mest fantastiske og det bedste parti. Jeg deler ikke analysen af, at fordi vi har en refleksion over, hvordan vi politisk kan udvikle det, og måske har været for lempelige tidligere, så skal vi helt over i den anden grøft og sige, at nu skal vi lukke for det hele. Det bliver jo nærmest også insinueret, at vi nu støtter op om antisemitisme, fordi vi ikke vil stemme nej til den her liste. Den analyse deler jeg simpelt hen ikke, for dilemmaet er jo åbenlyst. Vi står her med en liste, hvor der er nogle borgere, der rigtig gerne vil Danmark, og så er der nogle borgere, vi ikke ved om er blevet screenet rigtigt, og derfor bliver vi nødt til at stemme gult. Men vi kommer ikke til at være et sort-hvidt parti, og det synes jeg da er fantastisk at vi ikke gør.

Kl. 12:10

Den fg. formand (Bjarne Laustsen):

Tak til hr. Andreas Karlsen som ordfører for Det Konservative Folkeparti. Der var ikke flere spørgsmål til ordføreren. Så er det fru Rosa Lund fra Enhedslisten.

Kl. 12:11

(Ordfører)

Rosa Lund (EL):

Tak. Godt 2.300 mennesker og deres mindreårige børn står til at blive danske statsborgere med det her lovforslag, som Enhedslisten selvfølgelig stemmer for. Vi er glade for, at flere mennesker, som har boet her i landet i mange år, nu får statsborgerskab og dermed fulde borgerrettigheder. Vi ved, at de godt 2.300 mennesker har levet op til meget, meget strenge krav – alt for strenge krav efter vores mening. Når man lytter til debatten herinde, kunne man ellers tro, at det der med at blive dansk statsborger bare er noget, man bare lige gør. Men jeg gætter på, at de mennesker, som er optaget på det her lovforslag, har en anden historie. Danmark har et regelsæt, der er blandt verdens strengeste, når det gælder tildeling af statsborgerskab. Det betyder, at en voksende gruppe af borgere her i landet har udsigt til at bo her i Danmark resten af deres liv uden fulde borgerrettigheder. En opgørelse fra 2022 viser, at hver tiende voksne borger her i landet lever uden dansk statsborgerskab, og her i byen, altså i Københavns Kommune, er det hver femte – altså 19½ pct. Og andelen af voksne uden dansk pas og stemmeret til Folketinget vokser, hver eneste gang reglerne bliver strammet. Det er ikke godt for vores demokrati, og det er ikke godt for sammenhængskraften i vores samfund.

Højrefløjen i Folketinget og Socialdemokratiet har fastlagt krav, som er urimelig stramme. Kravene afspejler sig dels i indfødsretsaftalen, som er indgået mellem Socialdemokratiet, Venstre, Liberal Alliance og De Konservative i 2021, og dels i Indfødsretsudvalgets praksis for dispensationer. Blandt de alt for stramme krav har jeg kun tid her i dag til at nævne nogle få. For det første stilles der fra 2021 krav om, at ansøgeren skal være i fuldtidsbeskæftigelse i 3½ år inden for de sidste 4 år. Det krav kommer oven i det i forvejen eksisterende krav om selvforsørgelse, og det rammer rigtig mange unge mennesker, der efter ungdomsuddannelse er gået i gang med en anden uddannelse. Det havner som dispensationssager i Indfødsretsudvalget, og nogle af dem får dispensation, andre får afslag og får besked om, at de ikke kan blive danske statsborgere lige foreløbig, fordi de har valgt at satse på en uddannelse til gavn for dem selv og til gavn for Danmark.

For det andet er det såkaldte vandelskrav strammet, så enhver der på et tidspunkt har fået en betinget eller ubetinget frihedsstraf, nu som udgangspunkt er udelukket fra nogen sinde at få dansk statsborgerskab. Det rammer også mennesker, der for 40 år siden har begået en dumhed og fået en ultrakort betinget dom. Indfødsretsudvalget har mulighed for at give dispensation, men dispensationer er yderst sjældne i den her type sager. Der gives altså mange afslag til mennesker, der har taget ansvar for deres egen resocialisering og i dag er mønsterborgere i det danske samfund. Takken for den indsats fra Folketinget er, at de aldrig bliver danske statsborgere.

For det tredje tales der i andre sammenhænge meget om at hjælpe mennesker med ptsd, f.eks. når det gælder danske veteraner. Når vi taler om traumatiserede flygtninge med en grad af ptsd, som betyder, at de ikke kan bestå den snævre indfødsretsprøve eller danskprøve, gives der næsten altid afslag på dispensation i Indfødsretsudvalget. Så reglerne er i dag alt, alt for stramme. Og med de holdninger, der er kommet til udtryk fra de fleste af partierne, er der ikke udsigt til, at der kommer lempelser lige foreløbig.

I Enhedslisten vil vi fortsat kæmpe for mere retfærdige regler, og indtil det lykkes, vil vi glæde os over de mennesker, som har fået dansk statsborgerskab, og som er optaget på det her lovforslag. Herfra skal i hvert fald lyde et stort tillykke, og vi er oprigtig ærgerlige over, at I skal bruge så lang tid og så mange ressourcer på at kæmpe for at blive statsborgere i et land, som I bor i og måske endda er født og vokset op i. Tak for ordet.

Kl. 12:15

Den fg. formand (Bjarne Laustsen):

Tak til fru Rosa Lund fra Enhedslisten. Der er ingen korte bemærkninger, og så går vi videre i ordførerrækken, og det er nu fru Zenia Stampe fra Radikale Venstre. Værsgo.

Kl. 12:15

(Ordfører)

Zenia Stampe (RV):

Tak for det. Allerførst vil jeg sige et stort og varmt tillykke til alle jer, som nu kan blive danske statsborgere. Jeg ved og vi i Radikale Venstre ved, at det for rigtig mange af jer har været en lang, besværlig, frustrerende og hård rejse, men I er i mål lige om lidt. Efter den her heftige og, synes jeg, også meget hårde debat med meget hårde udfald om nogle bestemte minoriteter, har jeg brug for at sige, og jeg er også stolt af at sige det, at i Radikale Venstre tror vi på idéen om, at alle mennesker er født frie og lige i værdighed og rettigheder. Alle mennesker har inde i sig selv præcis den samme værdighed, uanset hvem de er, hvad de tror på, hvor de kommer fra, hvem de elsker, og hvor meget de tjener. Derfor kan og skal vi tildele dem samme rettigheder og behandle dem lige og med respekt.

Derfor har jeg også brug for at sige, at vi ikke mener, at den måde, vi behandler indfødsretssager på, lever op til de principper. For det første er det et problem for vores retssamfund, at vi har mennesker, som lever op til kriterierne, men som bliver stemt ned i Indfødsretsudvalget, uden at de nogen sinde får en begrundelse, uden at de har nogen form for retssikkerhed. For det andet er det også et problem, hvordan vi behandler sager med mennesker, der har funktionsnedsættelser. Når medlemmer af Folketingets Indfødsretsudvalg bag lukkede døre siger ja eller nej til de sager, hvor ansøger beder om dispensation fra de gældende krav, strider den lukkede proces mod netop de selv samme grundlæggende danske retsprincipper. Og afgørelserne indeholder ingen begrundelse eller objektiv, individuel vurdering, der er ingen gennemsigtighed, og ansøger har ingen mulighed for at komme med gensvar eller påklage afgørelsen. Det er forkert! Det gør det nærmest umuligt for ansøgere med alvorlige handicap og kroniske sygdomme som f.eks. ptsd, ofte flygtninge med traumer efter krig, flugt og tortur, at opnå dansk statsborgerskab. Hvor det tidligere var langt de fleste ansøgere med langvarige funktionsnedsættelser, som fik dispensation af Indfødsretsudvalget, er det i dag kun ganske få. Det tyder på, at handicapkonventionen systematisk overtrædes. Radikale Venstre ønsker at fjerne de sager fra Indfødsretsudvalget og flytte dem til Udlændinge- og Integrationsministeriets sagsbehandlere, som herefter kan afgøre dispensationsansøgningerne på et sagligt grundlag ud fra fast definerede betingelser.

Vi mener også, at det er principielt forkert og i modstrid med de værdier, vi står for og kæmper for, at vi deler ansøgninger op efter, hvor man kommer fra, og at man åbner op for, at man netop kan skille og skelne efter, hvor vores nye danske statsborgere kommer fra. Vi mener også, at det kan være i strid med statsborgerskabskonventionen, der slår fast, at der ikke i adgangen til statsborgerskab må forskelsbehandles på baggrund af køn, religion, race, hudfarve, national eller etnisk oprindelse.

Det er også vigtigt for mig at sige til de mange unge mennesker, der er født og opvokset i Danmark, som har knoklet for at få uddannelse, og som ikke har begået kriminalitet, at vi mener, det bør være en ret for jer at få dansk statsborgerskab, når I bliver 18 år. Danmark er jeres land, det er her, I er født og opvokset, det er her, I hører hjemme.

Når alt det her sagt, støtter vi selvfølgelig lovforslaget, som ligger på bordet, og jeg vil gerne benytte lejligheden til endnu en gang sige tillykke til jer, som snart får dansk statsborgerskab og stemmeret. Tak fordi I har valgt at blive en del af Danmark – stort tillykke!

Kl. 12:20

Den fg. formand (Bjarne Laustsen):

Tak for ordførertalen. Og så er det hr. Nick Zimmermann fra Dansk Folkeparti for en kort bemærkning. Værsgo.

Kl. 12:20

Nick Zimmermann (DF):

Tak for det. Jeg står her med et citat af fru Zenia Stampe, hvor der står:

»ENGANG VAR JEG STOLT OVER AT KOMME FRA DANMARK.

Det er jeg ikke længere.« 

Er ordføreren igen blevet stolt over at komme fra Danmark, eller er det stadig væk noget, ordføreren ikke er særlig stolt over?

Kl. 12:20

Den fg. formand (Bjarne Laustsen):

Værsgo til ordføreren for besvarelse.

Kl. 12:20

Zenia Stampe (RV):

Jeg er generelt meget stolt af mit land. Men i dag har jeg været meget pinligt berørt over tonen i Folketingssalen, og jeg synes, hr. Nick Zimmermann har brugt ord, som jeg ikke mindes jeg har hørt i de 12 år, jeg har været medlem af Folketinget, bl.a. at kalde danskerne dumme, at kalde politikerne dumme, at kalde forslag snotdumme og i øvrigt at bande i Folketingssalen. Det plejer vi ikke at gøre. Det blev jeg en lillebitte smule pinligt berørt over.

Kl. 12:20

Den fg. formand (Bjarne Laustsen):

Værsgo til spørgeren for et yderligere spørgsmål.

Kl. 12:20

Nick Zimmermann (DF):

Jeg har nu aldrig nogen sinde kaldt danskerne dumme. Men jeg har kaldt de danske politikere, der har stået herinde og uddelt titusindvis af statsborgerskaber igennem de sidste 40 år, hvilket har gjort, at danskerne hver eneste dag skal leve med konsekvenserne af muslimsk indvandring, dumme. Og så vil jeg sige, at jeg personligt bliver pinligt berørt, når ordføreren siger, at hun ikke er stolt over at komme fra Danmark; så synes jeg egentlig ikke, man fortjener en plads her i salen.

Kl. 12:21

Den fg. formand (Bjarne Laustsen):

Værsgo til ordføreren.

Kl. 12:21

Zenia Stampe (RV):

Der er folk, der ikke fortjener dansk statsborgerskab, mener hr. Nick Zimmermann. Der er politikere, der ikke fortjener at være en del af Folketinget.

Altså, generelt synes jeg, man skal lade være med at udskamme andre på den måde. Og jeg vil bare sige, at jeg da læser ordførerens ord således, at man mener, at mine vælgere er dumme, for det er jo bl.a. min politik, man gør sig lystig over og håner, og dermed må man jo også kalde mine vælgere dumme.

Der vil jeg så bare være så flabet eller ydmyg at minde hr. Nick Zimmermann om, at hr. Nick Zimmermanns og mit parti fik et meget dårligt valg. Jeg tror ikke, der er nogen af vores partier, der kan påkalde sig retten til at tale på danskernes vegne. Og de er i øvrigt meget forskellige, har mange forskellige holdninger – ingen af dem er dumme.

Kl. 12:22

Den fg. formand (Bjarne Laustsen):

Tak. Så er det fru Mette Thiesen fra Dansk Folkeparti for en kort bemærkning.

Kl. 12:22

Mette Thiesen (DF):

Tusind tak. Efter det frygtelige terrorangreb fra Hamas' side på Israel skrev fru Zenia Stampe faktisk på X, det tidligere Twitter, at hun selvfølgelig tog afstand fra antisemitisme og ville gå med i det her fakkeloptog på torsdag, mener jeg det er.

Der kunne jeg bare godt tænke mig at høre fru Zenia Stampe – for al ære og respekt for, at man tager afstand fra det og vil bakke op om jøderne i Danmark; det har jeg stor respekt for – om man så også fra Radikale Venstres side vil være med til at fjerne mennesker fra det her lovforslag om indfødsret, hvis de åbenlyst billiger terror.

Kl. 12:22

Den fg. formand (Bjarne Laustsen):

Værsgo til ordføreren.

Kl. 12:22

Zenia Stampe (RV):

Der er jo meget klare regler for, hvem der kan få dansk statsborgerskab. Der er også krav i forhold til kriminalitet, så hvis man har begået kriminalitet, bliver man jo sorteret fra.

Så vil jeg gerne sige noget i forhold til antisemitisme, som jeg også tager meget alvorligt. Jeg hørte en udsendelse, som formanden for Det Jødiske Samfund i Danmark deltog i, og han gjorde det meget klart, at den antisemitisme, der er, godt kan have rod i nogle muslimske miljøer, men han sagde også meget klart, at det ikke er alle danske muslimer, der er antisemitter, og at sådan skal vi ikke tale om hinanden. Han var meget bevidst om at bygge bro og række ud. Og derfor kan jeg slet ikke forstå den tone, som Dansk Folkeparti anlægger i den her sag. Den tror jeg slet ikke er i de danske jøders interesse, for de siger nemlig det modsatte; de siger, at vi skal bygge bro, at vi skal række ud mod hinanden, og at det ikke er danske muslimer, der er antisemitter. Og på samme måde siger de danske palæstinensere også, at det jo ikke er danske jøder, der har andel i den her konflikt.

Den opfordring vil jeg gerne give videre til Dansk Folkeparti: Lad være med at bruge den her frygtelige, frygtelige tragedie til at polarisere og dæmonisere; brug den i stedet for til at bygge bro. Det er det, verden har brug for.

Kl. 12:24

Den fg. formand (Bjarne Laustsen):

Tak. Værsgo til ordføreren for et yderligere spørgsmål.

Kl. 12:24

Mette Thiesen (DF):

Nej, verden har brug for realistiske politikere, og det er vi i Dansk Folkeparti. For vi kan godt se, hvad den forfejlede udlændingepolitik, som har været ført i bl.a. Danmark, bl.a. med Radikale Venstre som bannerførere, har gjort af skade på ikke bare det danske samfund, men generelt i hele Europa, og det er på grund af muslimsk indvandring – punktum! Altså, den er ikke længere.

I islam ligger der antisemitisme. Det er en del af islam, så når islam breder sig, så breder antisemitismen sig også. Så det er simpelt hen igen fuldstændig forfejlet og naivt af Radikale Venstre at sige det her.

Jeg synes jo egentlig også, at fru Zenia Stampe ret stort, klart og tydeligt sagde, hvorfor det var, at vi skal fratræde statsborgerskabskonventionen, fordi hun jo netop sagde det her med, at den jo antyder, at man ikke skal gøre forskel. Selvfølgelig skal vi gøre forskel. Dem, der skal have statsborgerskab i Danmark, er udelukkende dem, der er til gavn for Danmark, og det er meget få af dem, der har fået det.

Kl. 12:25

Den fg. formand (Bjarne Laustsen):

Tak. Nu får vi et svar.

Kl. 12:25

Zenia Stampe (RV):

Jeg tror ikke rigtig, at der var et spørgsmål, men jeg vil så bare gerne bruge anledningen til at sige, at hvis man har fulgt debatten i Folketingssalen i dag, så vil man konstatere, at Danmark ikke kun har et problem med antisemitisme; Danmark har også et problem med islamofobi. Og jeg synes, det er underligt, at Dansk Folkeparti ikke engang står ved det.

Altså, det, der bliver sagt om alle muslimer og islam, er jo meget klar tale. Det er der et ord for, og det er islamofobi. Det synes jeg da bare man skal bekende sig til. Og det er altså et problem, som man ikke kun møder på gader og stræder; det er altså også et problem, der nu har fået en central placering i vores folkestyre. Det må vi jo arbejde med. Jeg tror altid på samtale, dialog og det at række ud, og jeg mener bestemt også, at Dansk Folkeparti fortjener at være i Folketinget, men jeg synes, det er ærgerligt, at islamofobi desværre også, ligesom antisemitisme, er blevet så stort et problem i Danmark.

Kl. 12:26

Den fg. formand (Bjarne Laustsen):

Tak til fru Zenia Stampe fra Radikale Venstre for ordførertalen. Der er ikke flere korte bemærkninger, og så er det fru Mette Thiesen fra Dansk Folkeparti, som ordfører. Værsgo.

Kl. 12:26

(Ordfører)

Mette Thiesen (DF):

Tusind tak. Hvad man tænker og tror derhjemme, må man selv om. Men når islam får magt, forsvinder friheden, ligestillingen mellem kønnene og demokratiet, og så kommer antisemitismen. Det ved alle, der bare har gidet sætte sig en lille smule ind i tingene.

Igennem de sidste 40 år har der været ført en fuldstændig forfejlet udlændingepolitik, der har gjort stor skade på Danmark. Alt for mange politikere herinde i det danske Folketing har smidt om sig med danske statsborgerskaber til en hel masse mennesker, som aldrig nogen sinde burde have haft det. Danskerne lider under konsekvenserne hver eneste dag. Vi ser eksempler på mennesker, som har fået tildelt dansk statsborgerskab af naive politikere, og som på gader og stræder går og billigere terror og giver udtryk for antisemitisme. Det er frygteligt, hvad det er, vi er nået til.

Her for ganske kort tid siden stod der oppe på tilhørerpladserne, som jeg sagde før, nogle mennesker, som burde rejse hjem. De stod der med et palæstinensisk flag. Der stod også en del af venstrefløjens nyttige idioter deroppe med et flag og afbrød Folketingets arbejde. Den indfødsretspolitik, der har været ført igennem mange år, er udelukkende udtryk for politisk dovenskab. Det er simpelt hen, fordi man ikke gider at sætte sig ind i de mennesker, man tildeler statsborgerskab. Man er blevet så doven herinde fra langt de flestes side, at man bare sidder og trykker på en knap til én stor bunke af mennesker, som man ikke aner hvem er.

Vi har set eksempler på, at der er fuldstændig rod ovre i ministeriet. Man har simpelt hen ikke styr på de helt grundlæggende regler, der er. Vi kan overhovedet ikke stole på noget som helst. Hvis man graver bare en lille smule i det og gør sit arbejde bare en lille smule – det er vi i Dansk Folkeparti så åbenbart de eneste der gør – så kan man jo se, at det også på det her lovforslag er nogle mennesker, som åbenlyst ytrer nogle ting, som ikke hører til i Danmark, og at de billiger terror, er voldelige, alle de her forskellige ting. Så vi kommer til at stille nogle spørgsmål i den konkrete sag, altså i forhold til at vi er ret overbeviste om, at der er en på det her lovforslag, som er dømt for vold, og vi kommer også til at stille spørgsmål i forhold til, at der højst sandsynligt er en på det her lovforslag, som billiger terror, for vi vil gøre alt, hvad vi overhovedet kan, for at sikre, at de her mennesker ikke får dansk statsborgerskab.

Generelt set vil vi i hvert fald opfordre til, at Folketinget vågner op, og at man laver nogle andre regler for tildeling af indfødsret. Det må være sådan, at vi går tilbage til det, der var intentionen i grundloven, altså at man stemmer om hver enkelt, at man nøje finde ud af, hvem de her mennesker er. Og så vil man helt automatisk gå fra, at vi skal sidde her med flere tusind uddelinger af statsborgerskaber, til at det er ganske få hundreder. Og i Dansk Folkeparti vil vi faktisk gerne have mulighed for at stemme ja til nogle, som vi mener vil gøre gavn for Danmark. Der er helt sikkert både nogle amerikanere og nogle briter og nogle svenskere eller tyskere eller andre, som har boet her mange år og måske giftet sig med en dansker og bidrager aktivt osv. Dem vil vi faktisk godt kunne stemme ja til. Men fordi man er så politisk doven herinde på Christiansborg, kan vi faktisk ikke gøre det, fordi det hele er puljet sammen på et lovforslag og man simpelt hen ikke undersøger tingene godt nok.

Når Folketinget – i hvert fald undtagen Dansk Folkeparti – stemmer ja til det her lovforslag på et tidspunkt, så stemmer man i blinde. Man stemmer simpelt hen ja til en masse mennesker, man ikke aner hvem er, og som man ikke engang har gidet sætte sig ind i hvem er. Det synes jeg faktisk er foruroligende. I Dansk Folkeparti stemmer vi nej, for vi vil simpelt hen ikke stemme i blinde. Vi har anbefalet og også kæmpet for i de forhandlingerne, der var i sidste samling i forhold til en ny aftale om indfødsret, at man går tilbage til det, der var intentionen med grundloven, altså at man tildeler statsborgerskaber på en ordentlig måde, hvor man stemmer om hver enkelt, og hvor hvert folketingsmedlem sætter hånden på kogepladen i forhold til hvert enkelt menneske, som man tildeler dansk statsborgerskab. For det er et stort ansvar, et ansvar, som det nuværende flertal herinde i Folketinget ikke er sig bevidst, for man stemmer jo igen og igen ja til statsborgerskab til mennesker, der ikke burde have det.

Samtidig er man ikke klar til at tage statsborgerskabet fra dem, man – forhåbentlig ved en fejl, hvor jeg vil sige på grund af naivitet og dumhed – har givet dansk statsborgerskab, fordi man bl.a., som vi kunne høre før, holder fast i konventionerne som en eller anden form for vestlig sharia. Dansk Folkeparti siger stop! Vi skal have ryddet op i Danmark. Det står Dansk Folkeparti for. Tak for ordet.

Kl. 12:31

Den fg. formand (Bjarne Laustsen):

Tak for ordførertalen. Der er lige et par korte bemærkninger. Først er det Mohammad Rona fra Moderaterne. Værsgo.

Kl. 12:31

Mohammad Rona (M):

Tak for det, og tak for talen. Jeg var ikke helt enig. Tak for debatten også. Jeg har jo hørt mange af ordførerens spørgsmål til ordførerens kollegaer her i dag, og så blev jeg bare nysgerrig. Så jeg vil bare lige stille et helt simpelt spørgsmål til ordføreren. Skulle min familie og jeg ikke have haft dansk statsborgerskab?

Kl. 12:32

Den fg. formand (Bjarne Laustsen):

Værsgo for besvarelse af spørgsmålet.

Kl. 12:32

Mette Thiesen (DF):

Jeg kan ikke huske, hvornår hr. Mohammad Rona kom til Danmark. Jeg mener, at hr. Mohammad Rona sagde 1996. Nu er jeg ikke sikker på, hvilket land hr. Mohammad Rona kommer fra. Jeg synes jo generelt set, man skal sige nej til dem, som kommer fra det, vi kalder muslimske lande, og som vi ved er overrepræsenterede i de forkerte statistikker. Men man kan jo have et dejligt, dejligt liv i Danmark uden at få dansk statsborgerskab. Jeg sad ikke i Folketinget i 1996. Jeg tror, jeg gik i 9. klasse der.

Kl. 12:32

Den fg. formand (Bjarne Laustsen):

Værsgo til Mohammad Rona for yderligere spørgsmål.

Kl. 12:32

Mohammad Rona (M):

Vi kom som flygtninge i 1991, og jeg tror, jeg gik i 6. klasse i 1996. Man kan nok godt have et dejligt liv på permanent ophold. Det kan man godt. Der er også nogle, der fravælger at få dansk statsborgerskab. Det er så sådan, det er. Men debatten i dag handler jo sådan set om, synes jeg i hvert fald, at det her er nogle folk, der har gjort sig fortjent til at få dansk statsborgerskab. Så ved jeg jo godt, at fru Mette Thiesen helst ikke så, at der var nogen fra de her muslimske lande, men jeg kan så garantere – og det er ikke breaking news – at der faktisk også er en del fra de muslimske lande, som også gør det godt i dag, og som jeg personligt synes har gjort sig fortjent til at være på lovforslaget.

Kl. 12:33

Den fg. formand (Bjarne Laustsen):

Værsgo til ordføreren for besvarelse.

Kl. 12:33

Mette Thiesen (DF):

Det ved jeg godt at der er nogle der gør. Jeg kender også nogle af dem, bl.a. nogle, der er flygtet fra Iran, som så har frasagt sig deres tro, netop fordi de ikke ville underlægge sig islam – så kæmpe respekt til dem. Og det er jo dem, regeringen bl.a. vil stille rigtig dårligt i forhold til den her koranlov, man er i gang med.

Men det er jeg sådan set enig i, og det her med permanent ophold synes jeg også sagtens vi kunne tage en drøftelse af. Man kan eventuelt komme her på en arbejdstilladelse, men det der med, at folk bare kommer hertil og får asyl og permanent ophold, er jeg imod. Så hvis vi skal rydde op i Danmark, skal vi virkelig tage hårdt fat, og det vil vi gerne i Dansk Folkeparti.

Kl. 12:34

Den fg. formand (Bjarne Laustsen):

Tak. Så er det hr. Lars Boje Mathiesen uden for grupperne som spørger.

Kl. 12:34

Lars Boje Mathiesen (UFG):

Tak. Det var mere i forhold til, at Dansk Folkeparti nu gentagne gange her i Folketingssalen har kaldt det et udtryk for politisk dovenskab hos de andre partier. Derved anerkender man jo så også, at Dansk Folkeparti i en årrække var et politisk dovent parti, hvor man fulgte den tradition eller gjorde det, som man bare lige gjorde, og stemte for. For det gjorde DF jo så også fuldstændig blindt igennem en lang række år, indtil de ændrede det i 2017. Og nu har fru Mette Thiesen ikke været med i DF i så lang tid, men mener fru Mette Thiesen, at DF f.eks. dengang i 2016, hvor også partiets nuværende formand var med, var et dovent parti?

Kl. 12:34

Den fg. formand (Bjarne Laustsen):

Værsgo for besvarelsen.

Kl. 12:34

Mette Thiesen (DF):

I Dansk Folkeparti har man tidligere haft den holdning, at man, når man var med i en indfødsretsaftale, hvor man satte markante aftryk, så i hvert fald stemte for et enkelt af lovforslagene efterfølgende. Det er jeg ikke nødvendigvis enig i at man behøver, men det kommer selvfølgelig an på, hvad det er for stramninger der er i et indfødsretsforslag. Hvis vi f.eks. fik det, som vi ville have det, så ville man jo stemme om hver enkelt.

Så nej, det er jo heller ikke rigtigt, hvad hr. Lars Boje Mathiesen siger i forhold til, at det er flere år. Der er nogle enkelte gange, hvor man har stemt for, og samtidig er Dansk Folkeparti også i den grad klar til at fratage statsborgerskabet fra dem, der ikke fortjener det. Så vi er jo også klar til at rydde op, hvis der eventuelt er blevet begået fejl i fortiden.

Kl. 12:35

Den fg. formand (Bjarne Laustsen):

Værsgo til spørgeren.

Kl. 12:35

Lars Boje Mathiesen (UFG):

Jo, det er fint nok, men nu er det jo fru Mette Thiesens egne ord om de partier, som ikke var villige til at sætte sig ned og havde en samtale med de enkelte, og som ikke gjorde det dengang, altså at det var et udtryk for dovenskab. Det har vi hørt tidligere, og det må jo så pr. definition også betyde, at det hos de partier, som dengang heller ikke satte sig ned og gjorde det arbejde, var et udtryk for dovenskab.

Kl. 12:36

Den fg. formand (Bjarne Laustsen):

Værsgo til ordføreren.

Kl. 12:36

Mette Thiesen (DF):

Nej, for hvis Dansk Folkeparti ikke havde været der, og hvis fru Pia Kjærsgaard ikke havde været der, så havde Danmark lignet Sverige. Så Dansk Folkeparti har under alle forhandlinger kæmpet benhårdt for at få det, som vi gerne ville have det, altså at man skal stemme om hver enkelt. Nu sad jeg, og det gjorde hr. Lars Boje Mathiesen ikke, med ved de sidste indfødsretsforhandlinger, hvor man også kæmpede benhårdt for, at det her kom igennem, og man desværre måtte gå fra forhandlingerne på et tidspunkt, fordi der ikke var den nødvendige vilje fra de andre partiers side til at stramme nok op på det her. Så nej, det er ikke det, der ligner. Uden Dansk Folkeparti havde Danmark lignet Sverige, og gudskelov gør det ikke det.

Kl. 12:36

Den fg. formand (Bjarne Laustsen):

Tak. Så er det fru Zenia Stampe fra Radikale Venstre for et spørgsmål. Værsgo.

Kl. 12:36

Zenia Stampe (RV):

Jeg vil bare gerne spørge, om fru Mette Thiesen vil betegne sig selv som en person, der nærer angst for eller modvilje mod islam og muslimer.

Kl. 12:36

Den fg. formand (Bjarne Laustsen):

Værsgo til ordføreren.

Kl. 12:36

Mette Thiesen (DF):

Jeg anerkender, at islam er et kæmpeproblem. Jeg nærer, hvad skal man sige, ikke noget imod muslimer. For som jeg sagde før, at hvad man tænker og tror derhjemme, må man selv om. Men vi ved, og det ved alle, der bare har gidet sætte sig en lille smule ind i det, at lige så snart islam får magt, så forsvinder friheden, så forsvinder ligestillingen mellem kønnene, og så forsvinder demokratiet, og så ser vi den her antisemitisme. For den ligger så grundlæggende i islam. Så nej, jeg køber ikke den der venstrefløjspræmis, men jeg vil anbefale fru Zenia Stampe både at læse Koranen, men også generelt at sætte sig ind i, hvad islam egentlig er. Det er jo bl.a. også derfor, at der er folk, der flygter fra Iran. Det er jo, fordi de ikke vil have islam.

Kl. 12:37

Den fg. formand (Bjarne Laustsen):

Tak. Værsgo til spørgeren.

Kl. 12:37

Zenia Stampe (RV):

Så jeg kan dermed konkludere, at fru Mette Thiesen ikke vil betegne sig som en person, der nærer angst for eller modvilje mod islam og muslimer? Det synes jeg er en dejlig nyhed, men jeg kunne godt tænke mig lige at få bekræftet, at fru Mette Thiesen er ikke en person, der nærer angst for eller modvilje mod islam og muslimer. For det er jo en dejlig nyhed.

Kl. 12:38

Den fg. formand (Bjarne Laustsen):

Tak, og værsgo for besvarelsen.

Kl. 12:38

Mette Thiesen (DF):

Generelt er jeg ikke en person, der er angst. Jeg kan godt være angst og faktisk nærmest vågne badet i sved ved tanken om, at Radikale Venstre skulle gå voldsomt frem og få magten i Danmark igen. Det er virkelig noget, der kan give mig søvnløse nætter. Men nej, jeg ved bare tilpas meget om islam til at vide, hvor ødelæggende det har været for alle de lande, hvor det har fået magt, og derfor vil jeg til min sidste dag bekæmpe, at islam får nogen som helst – nogen som helst – magt i det danske samfund. Men hvad man tænker og tror derhjemme, må man selv om.

Kl. 12:38

Den fg. formand (Bjarne Laustsen):

Tak til fru Mette Thiesen som ordfører. Der er ikke flere korte bemærkninger, og så går vi videre til fru Helene Liliendahl Brydensholt fra Alternativet. Værsgo.

Kl. 12:38

(Ordfører)

Helene Liliendahl Brydensholt (ALT):

Tak for det. Jeg bliver lidt bedrøvet over at høre den her debat, og jeg håber virkelig ikke, at der er særlig mange af de mennesker, som står på det her lovforslag, der følger med. Men da jeg skrev min tale, fik jeg lyst til at skrive en positiv tale, fordi jeg godt kunne regne ud, hvordan den her debat ville blive. Så nu får I lidt mere positivitet ind i sagen, og det håber jeg at der vil blive sat pris på.

Statsborgerskab er for mig at få lov til at være sammen med min dejlige danske familie, og det er ikke betinget, tak. Statsborgerskab er for mig, at jeg føler mig lykkelig; statsborgerskab er for mig sikkerhed, frihed og stemmeret, plus at jeg er værdifuld for Danmark; statsborgerskab er for mig, at jeg kan stemme og har samme rettigheder som mine børn; statsborgerskab er for mig den mulighed at være hundrede procent aktiv i det samfund, jeg har været en del af i de sidste 15 år. Statsborgerskab er for mig at have de samme rettigheder og ikke kun de samme pligter; statsborgerskab er for mig at være en del af fællesskabet; statsborgerskab er for mig endelig at høre til; og statsborgerskab er for mig alt.

Alle de her citater kommer fra nogle af de nye danske statsborgere, der deltog i statsborgerskabsdagen her i september, og som det fremgår af citaterne, er det forbundet med stor glæde og taknemlighed over at blive en fuldgyldig del af Danmark og det fællesskab, som Danmark er. Nu skal vi give 2.339 nye medborgere grønt lys til et dansk statsborgerskab. Det er medborgere, som kommer fra hele verden, og som vil berige Danmark med lige præcis den person og den værdi, som de kommer med. Jeg vil gerne sige tak – tak til alle jer, der nu vil have statsborgerskab, og til alle jer, der allerede har fået det. Tak, fordi I vil være en del af fællesskabet, tak fordi I vil bidrage til et mere mangfoldigt Danmark. Tak.

Kl. 12:41

Den fg. formand (Bjarne Laustsen):

Tak for ordførertalen. Der er en kort bemærkning fra hr. Kim Edberg Andersen, Nye Borgerlige. Værsgo.

Kl. 12:41

Kim Edberg Andersen (NB):

Tak for det. Nu deler jeg jo gang med Alternativet, så jeg havde nok forventet, at den blev noget anderledes end den tale, jeg kommer til at holde. Det er vi ikke uenige om. Men det blev alligevel lige sukkersødt nok, da man ville takke alle dem, der havde fået et statsborgerskab. Vil det sige, og det er bare lige, så jeg forstår, hvor Alternativet står, at man takker også alle dem nede på Den Røde Plads, som stod og forherligede det, dengang Israel blev angrebet? Det er bare, så jeg ved, at det også var dem, Alternativet takkede, og at det også var dem, som Alternativet sagde var godt blev danske statsborgere.

Kl. 12:42

Den fg. formand (Bjarne Laustsen):

Værsgo til ordføreren.

Kl. 12:42

Helene Liliendahl Brydensholt (ALT):

Tak for spørgsmålet. Jeg kommer ikke til at gå med på den generaliserende og stigmatiserende præmis, som ligger i mange af de spørgsmål, som ordføreren stiller.

Kl. 12:42

Den fg. formand (Bjarne Laustsen):

Tak. Værsgo til ordføreren for yderligere spørgsmål.

Kl. 12:42

Kim Edberg Andersen (NB):

Nej, jeg generaliserede ikke. Ordføreren stod deroppe og sagde, at vi skal takke alle dem, der har fået statsborgerskab. Nogle af dem stod nede på Den Røde Plads og syntes, at det var fantastisk, at palæstinenserne havde angrebet israelerne. Så det er ikke noget med at gå med på en præmis. Det er at ligge, som man har redt, og hvis man siger, at alle, dem der er kommet hertil, er en fantastisk ting, så må det de facto også være dem.

Så Alternativet mener, at det er givtigt for Danmark at give statsborgerskab til de mennesker, inklusive dem nede på Den Røde Plads, som jeg nok siger ikke var de mest heldige mennesker, der blev uddelt statsborgerskaber til? Så det er ikke noget med at generalisere eller noget; det er bare om at bede Alternativet at ligge, som de har redt.

Kl. 12:42

Den fg. formand (Bjarne Laustsen):

Tak. Værsgo for besvarelsen.

Kl. 12:42

Helene Liliendahl Brydensholt (ALT):

Jeg kan godt regne ud, hvad ordføreren vil med det spørgsmål, som ordføreren stiller mig, og det er at generalisere, og det vil jeg ikke være med på. Og jeg synes generelt, at det er på tide, at vi begynder at sige fra over for den retorik, som vinder mere og mere frem fra ordføreren og ordførerens parti og et par andre, heroppe fra talerstolen og herinde på Christiansborg og i den offentlige debat. Så jeg kommer ikke til at gå med på de spørgsmål.

Kl. 12:43

Den fg. formand (Bjarne Laustsen):

Så siger vi tak til fru Helene Liliendahl Brydensholt. Der er ikke flere korte bemærkninger til Alternativet. Så er det hr. Kim Edberg Andersen fra Nye Borgerlige som ordfører. Værsgo.

Kl. 12:43

(Ordfører)

Kim Edberg Andersen (NB):

Tak for det, formand. Vi starter lige med at korrigere de fejlslutninger, der har været fra Socialdemokratiets ordfører tidligere. Han siger, at vi ikke kan sagsbehandle, fordi vi jo ikke gør det heroppe fra talerstolen. Jeg bliver bare lige nødt til at sige – og det håber jeg at ministeren tager med hjem til ordføreren – at lige nøjagtig her, når vi uddeler statsborgerskab, er det fæstet i grundloven, og derfor sagsbehandler vi lige præcis og lige netop her. Og så bliver det en lang dag, når man vælger at pulje det sammen til 3.000 mennesker, som vi så uddeler statsborgerskab til. Det er jeg da klar over. Men så kan vi indføre en 11-timersregel for ordførere på talerstolen, når vi går dem igennem en for en, for det er vores job. Og vi svigter vores job, når vi gør det på den måde, at vi puljer det.

Hvorfor er vi kommet dertil? Det er jo nok de facto, fordi vi uddeler for mange. Det er jo nok, fordi det er blevet lidt vildt at blive dansk statsborger. Der har været nogle fordele ved det tidligere. Og så kommer ministeren lige om lidt og siger, at vi aldrig har haft færre. Nej, men det gør jo ikke, at vi er i mål. Det er 3.000 nu og 3.000 om et halvt år. Vi er vel halvvejs her i dag. Det er et problem.

Der er ikke nogen, der har stået heroppe på talerstolen i dag og sagt, at der er ret mange fordele ved at blive dansk statsborger, ud over at man så kan blive valgt til Folketinget som hr. Mohammad Rona. Som ordføreren ved, er jeg stor fan af ordføreren, så det var da dejligt, at vi har lukket nogen ind. Det er hr. Mohammad Rona. Men virkeligheden er bare, at de ordførere, der i dag bare gummistempler det her igennem, alle sammen ved – og mange af dem har sagt det – at der kommer nogen med ind. Der er enkelte, der er flere; det er en promille eller en procent. Der er i hvert fald nok til at fylde Den Røde Plads, og der er nok til at fylde Slotspladsen.

Når man ikke lige synes, at det at angribe et neutralt land og slå uskyldige ihjel, fordi det er den måde, man bekæmper hinanden på i det område, giver nok offerrolle i danske medier, stiller man sig frem og kræver sin ret så voldsomt, at danske jøder frygter for at gå ud. De mennesker lukker vi også ind lige så gladeligt, for vi siger: Vi har målt dem, de er høje nok i forhold til de regler, der er, de vejer det, de skal, i forhold til reglerne. Det er alle de her objektive ting. Og når man så prøver at pille lidt i objektiviteten, og om det så kan sortere dem fra, som vi faktuelt kan se at vi har problemer med, siger man: Nej, det kan det ikke, men vi har ikke tænkt os at ændre det, for nu har vi jo ligesom sat nogle regler op, som vi jo faktisk ikke kan – for som sagt er det jo fæstet i grundloven, så det er herinde. Så vi kan lave alle de der krumspring og lave alle de der lovforberedende ting, vi vil, men i sidste ende, når vi giver folk statsborgerskab, gør vi det som folketingsmedlemmer.

Så er det, jeg bliver bekymret, når vi lukker så mange ind, og vi alle sammen ved, at vi også lukker nogle, der er forkerte, ind. Vi har så travlt med at lovprise dem, vi er glade for at give statsborgerskab. For der er bestemt mennesker, vi er glade for at give statsborgerskab. Det er folk, der har bidraget. Selvfølgelig er der det. Der er massevis. Deres liv ville bare ikke blive ret meget dårligere, hvis ikke de fik statsborgerskab. De ville faktisk nærmest kun være begrænset i forhold til at stemme til Folketinget. Og hr. Mohammad Rona kom i Folketinget, og som jeg blev belært om under valgkampen, er hr. Mohammad Rona en meget, meget dygtig mand, der godt kan forsørge sig selv og have en god løn uden for Folketingssalen. Så det er ikke, fordi han har behov for at komme ind og blive forsørget herinde. Så det var nok også gået.

Det, vi ikke kan, når vi giver statsløse palæstinensere statsborgerskab og de så voldtager tredje, fjerde, femte, sjette gang – hvis de gør det, jeg laver ikke den påstand, at der er nogen på den her liste, der gør det, men der har jo været nogen, det bliver vi nødt til at sige – er at sende dem hjem. Lige pludselig bliver de beskyttet af det statsborgerskab, vi giver dem. Vi kan ikke komme af med dem. Se, det er det, I alle sammen sidder og stemmer igennem. Og så forsøger I bagefter at fortælle jeres vælgere: Vi strammer meget, og næste gang strammer vi lidt mere, og vi bliver lidt bedre til at stramme, så det skal nok blive godt.

Men vi gør det faktisk værre for alle ved ikke at sige, at vi har et system, der tydeligvis ikke virker og er åbent for alle, og ikke at sagsbehandle i bund og sørge for, at vi får sorteret de brodne kar væk for alle de gode indvandrere og udlændinge, som har gjort alt det, de skal. De har arbejdet og bidraget, og så er jeg ligeglad med, om de er lysebrune eller muslimer eller buddhister, eller hvem de er. Som udgangspunkt er jeg nordjyde; så jeg har det stramt med alle syd for Limfjorden. Men jeg kan godt acceptere, at de vil bidrage og integrere sig uanset hudfarve og religion. Men I sværter også deres navn, og det glemmer I at stå ved, for dem sværter I også. Alle de gode, som vi godt kan bruge, sværter I i stedet for dem, som holder hånden op og lige om lidt står nede på Den Røde Plads igen og siger noget, der er udemokratisk, usympatisk og uordentligt. Og der sker ingenting, for vi har givet dem statsborgerskab, og vi kan ikke smide dem hjem. Tænk nu over det. Der er jo en grund til, at Egypten ikke har åbnet grænsen til Gaza – hvis det var så dejlige mennesker at få hertil.

Nye Borgerlige kommer ikke til at støtte forslaget.

Kl. 12:48

Den fg. formand (Bjarne Laustsen):

Tak for ordførertalen. Der er en kort bemærkning fra hr. Mohammad Rona fra Moderaterne. Værsgo.

Kl. 12:48

Mohammad Rona (M):

Jeg kunne ikke lade være, når der også er en nordjyde deroppe på talerstolen og også en nordjyde i formandsstolen – det er jo rigtig godt!

Jeg vil bare lige gøre opmærksom på, som jeg også gjorde i min tale, at dengang i Dansk Folkepartis storhedstid sad tildelingen af statsborgerskaber sådan ret løst: 15.000, 10.000, 7.500, 8.000. Der er jo blevet strammet noget op siden. Og nu kunne vi høre, at fru Mette Thiesen ikke var så begejstret for at ville give mig statsborgerskab i sin tid – det var i hvert fald sådan, jeg tolkede det, men det kan være, jeg tolkede forkert – og så vil jeg bare høre: Ville hr. Kim Edberg Andersen have givet mig og min familie statsborgerskab tilbage i 1996?

Kl. 12:49

Den fg. formand (Bjarne Laustsen):

Værsgo til ordføreren.

Kl. 12:49

Kim Edberg Andersen (NB):

Jeg ville have givet hr. Mohammad Ronas familie sikkerhed, tryghed, en god uddannelse, ordentlig velfærd – og nej, ikke statsborgerskab, hvis det er på baggrund af, at jeg så også skal lukke øjnene for alle dem, som ikke er integrerbare, og som vi har alle de problemstillinger med. Så er det rigtigt, at så kunne jeg godt leve med, at hr. Mohammad Rona ikke havde siddet i Folketingssalen i dag; det kunne jeg godt på trods af de mange gode forslag, der er kommet – eller så gode, som de nu kan være, når de kommer fra Moderaterne.

Jeg er bare nødt til at sige, at vi i mange år – også dengang, Dansk Folkeparti var er med til at give 10.000 og 15.000 statsborgerskaber – havde det problem. Vi kan jo se det. Og det, jeg ikke forstår, er, at man, når man godt kan se, at problemet er der, så nægter at finde en løsning, fordi det så gør ondt i den der godhedsmavse, altså det med, at vi alle sammen skal huske, at alle mennesker er skabt lige. Og ja, vi skal behandle mennesker ordentligt, og vi skal behandle dem som ligemænd, men vi behøver ikke at give dem ret til at stemme til Folketinget, og vi behøver ikke at give dem ret til at være en del af den lovgivende forsamling. Det er ikke en nødvendighed.

Så hr. Mohammad Rona var nok ikke blevet valgt, hvis jeg havde haft magt, som jeg havde agt dengang.

Kl. 12:50

Den fg. formand (Bjarne Laustsen):

Der et sidste spørgsmål til hr. Mohammad Rona.

Kl. 12:50

Mohammad Rona (M):

Tak for det. Jamen det er jo meget ærligt, og det er altid godt, når man er ærlig. Det sætter vi stor pris på, især når man kommer fra det nordjyske.

Anerkender ordføreren, at der er muslimer i dag, som gør det godt, som driver egen virksomhed – nogle, som måske også er på det her lovforslag, og nogle, som har været på andre lovforslag i sin tid – og som faktisk fortjener at skulle være en del af samfundet, og som har valgt Danmark til? Findes der nogle af dem?

Kl. 12:51

Den fg. formand (Bjarne Laustsen):

Værsgo til ordføreren.

Kl. 12:51

Kim Edberg Andersen (NB):

Ja, for pokker, og hvis I har hørt det anderledes, er det så det. For vi har da aldrig nogen sinde i Nye Borgerlige sagt, at det er et problem. Men hvorfor skal de være statsborgere? Altså, vi synes jo, det er fantastisk, at folk kommer hertil, og vi synes, det er fantastisk, at vi har opbygget et så rigt samfund, at vi har kunnet betale folk deres uddannelse, givet dem tryghed og givet dem hjælp til at komme væk fra traumerne i de lande, som de kommer fra. Det, vi ikke kan forstå, er, at de, når de så er flygtet hertil, vil lave det her land om til det land, de kom fra, og at resten af Folketingets partier så bare kan sidde på hænderne og sige, at det er helt fint, for så føles det godt i mavsen.

Så ja, der er masser af udlændinge, der kommer hertil med alle mulige religiøse baggrunde, som har gjort det rigtig godt, og det er dejligt, at de er her. De behøver bare ikke at være statsborgere.

Kl. 12:51

Den fg. formand (Bjarne Laustsen):

Tak for ordførertalen og besvarelserne. Der er ikke flere spørgsmål til hr. Kim Edberg Andersen fra Nye Borgerlige. Så er det hr. Lars Boje Mathiesen, uden for grupperne, som privatist. Værsgo.

Kl. 12:52

(Privatist)

Lars Boje Mathiesen (UFG):

Tak for det. Det handler om tildeling af statsborgerskab til Danmark. Nogle kalder det den største gave, man kan få. Det er i hvert fald noget, som har store konsekvenser, både for dem, som får det, og også dem, som ikke får det. Men det har også store konsekvenser for Danmark og de danskere, som allerede lever i det, vi kalder vores fællesskab, nemlig Danmark. Hvis vi historisk set går 40 år tilbage, kan vi se, at vi havde en større grad af homogenitet i landet. Andelen af ikkevestlige indvandrere lå omkring 1 pct. Hvis vi så går 40 år frem og kigger på nu, kan vi se, at vi alt efter opgørelserne ligger et sted mellem 12 og 14 pct. Hvis vi prøver at kigge 40 år frem, er der ikke noget i dansk lovgivning og ikke noget i de partier, som er herinde i Folketinget, som gør, at den demografiske udvikling ikke vil fortsætte. Så jeg beder – ja, nu er der så ikke så mange herinde. Det er fredag eftermiddag, og politikerne vil nok gerne hjem. Der er slet ikke nogen fra Venstre eller nogen fra Konservative. Tak, fordi der er en fra regeringen; ministeren skal jo være her. Ved så voldsomt et lovforslag, som vi behandler i dag, og som har så store og vidtrækkende konsekvenser for vores land, kunne man ønske sig, at det var en fuldstændig fyldt folketingssal, at politikerne tog ansvar for de beslutninger, som de træffer. Man kunne ønske sig, at de tog ansvar for det jødehad, som vi har set uden for Christiansborg de seneste par dage, og at man tog ansvar for den forfejlede politik, man har haft på udlændingeområdet i de sidste 40 år – den politik, som man stadig væk ikke tager et opgør med.

Ofte i debatten trækker man enkelte eksempler frem og siger: Jamen hvad nu med det individ og den person? Når vi tildeler statsborgerskaber, er det jo til individer, og jeg har også i mit bekendtskab en lang række mennesker, som er udlændinge, men som også har fået dansk statsborgerskab og også er muslimer og har islam som deres tro. Men vi bliver nødt til at gå fra at adressere det her spørgsmål på individniveau til at adresserede det på civilisationsniveau. Vi bliver nødt til at forholde os til de store strømninger, som vi ser. Vi bliver nødt til at kigge på det her med historiske briller. Islam og Europa har altid været i kamp med hinanden. Nogle gange har det været med islam på fremmarch i Europa, og andre gange har Europa også tvunget sig ind på områder, som geografisk tidligere tilhørte muslimer. Det sværd har to sider.

I mange år har det været nærmest politisk selvmål, eller det har i hvert fald været uhørt, hvis man har tilladt sig at stille spørgsmålstegn ved, om islam er integrerbar i et verdsligt, moderne samfund i Europa. Hver eneste gang man har påtalt problemerne, er der blevet sagt: Jamen hvad med den person? Den person klarer sig jo godt! Og det er der også nogle, der gør. Men de grundlæggende nøgletal er fuldstændig klare: Den indvandring, vi har haft til landet, skader landet økonomisk, skader landet strafferetsligt, det gør landet mere kriminelt, og hvis vi kigger på bare de seneste par uger, vil jeg også vove den påstand, at det på ingen måde gavner landet kulturelt og værdimæssigt. Tværtimod er det her måske et af de mørkeste tidspunkter i danmarkshistorien, hvor et Folketing godt nok går på de sociale medier og er forarget over, hvad der sker mod jøder i dagens Danmark, men ellers bare vender ryggen til og ikke handler på det blomstrende jødehad, som vi ser i vores samfund.

Jeg tør godt at sige, at jeg ikke tror på, at det eksperiment, man har kørt siden 1980 og frem, kommer til at ende godt, og hvis ikke Folketinget herinde finder modet til at handle og træffe hårde, men nødvendige beslutninger, bliver det vores børn og vores børnebørn, som kommer til at lide under vores manglende mod og ansvar. Tak.

Kl. 12:57

Den fg. formand (Bjarne Laustsen):

Tak til hr. Lars Boje Mathiesen, uden for grupperne. Der er ingen korte bemærkninger, så jeg kan byde velkommen til udlændinge- og integrationsministeren. Værsgo.

Kl. 12:57

Udlændinge- og integrationsministeren (Kaare Dybvad Bek):

Det er godt, at der sidder nogle ordførere tilbage nede bagved. Men tak for debatten om de her 2.339 personer, der skal have dansk statsborgerskab. Det er selvfølgelig noget særligt – en stor tillidserklæring fra det danske samfund – men selvfølgelig også en position, hvor vi stiller krav til, at man er en del af det fællesskab, som vores land er.

Dem, der bliver optaget her, har enten opfyldt de krav, som et flertal i Folketinget har fastsat, eller er blevet meddelt dispensation af Folketingets Indfødsretsudvalg fra opfyldelsen af et eller flere krav. På lovforslaget er der 2.050 personer, som er optaget med et krav om at deltage i en grundlovsceremoni, og jeg håber, at de 2.050 personer, som er på lovforslaget, får en mindeværdig dag, når de deltager i deres grundlovsceremoni ude de enkelte kommuner, ligesom de 289 andre, som er på lovforslaget og nu kan blive glade og stolte medborgere i Danmark og bakke op om de grundlæggende danske værdier. Tak for ordet.

Kl. 12:58

Den fg. formand (Bjarne Laustsen):

Tak til udlændinge- og integrationsministeren. Der er en kort bemærkning fra hr. Lars Boje Mathiesen, uden for grupperne. Værsgo.

Kl. 12:59

Lars Boje Mathiesen (UFG):

Tak. Vi har jo under debatten gentagne gange hørt ordførere, også fra Socialdemokratiet, sige, at vi jo ikke kan vide, hvad de tror, mener, kæmper for og føler, og derfor har vi opstillet nogle objektive krav. Mener ministeren ikke også, at det er vigtigt, hvad folk, vi tildeler statsborgerskab, mener, føler, tror på og kæmper for? Vi har jo her de seneste par uger set nogle, der kæmper for, at der ikke skal være en stat, der hedder Israel. Vi har i de seneste år set, at der er flere og flere, der kæmper for, at jøderne her i Danmark skal have det svært.

Så er det ikke også vigtigt, at vi ved, hvad folk kæmper for, hvad de tror på, og hvilken ideologi de tilskriver værdi, når vi tildeler statsborgerskab?

Kl. 12:59

Den fg. formand (Bjarne Laustsen):

Ministeren.

Kl. 12:59

Udlændinge- og integrationsministeren (Kaare Dybvad Bek):

Jo, det synes jeg er vigtigt. Jeg synes ikke, at vi skal lukke folk ind som en del af den kreds af statsborgere, hvis ikke de grundlæggende anerkender de værdier, som vores samfund bygger på. Der kan jo så være uenigheder – selvfølgelig – men sådan det helt grundlæggende omkring folkestyre og ligestilling synes jeg at man som udgangspunkt skal kunne tilslutte sig. Men det er jo også bare sådan, at folk jo kan vise sig at sige, at de tilslutter sig noget; hvis metoden er, at man vil spørge folk om noget, kan de jo sige ja til, at det tilslutter de sig, selv om de måske ikke gør det.

Så det er jo enormt svært at finde ud af, om der er en ansøger, som ikke tilslutter sig det i virkeligheden, men som måske, hvis der indføres en metode, hvor de spørges om det, påstår, at man tilslutter sig de værdier. Så det er svært at kontrollere meget præcist, hvad folk tænker.

Kl. 13:00

Den fg. formand (Bjarne Laustsen):

Tak. Så er det spørgeren for yderligere et spørgsmål.

Kl. 13:00

Lars Boje Mathiesen (UFG):

Det er præcis svært, for folk kan jo lyve, og medmindre man vil sætte en løgnedetektor på alle, så er det en kæmpe udfordring. Når man tildeler så mange statsborgerskaber, som vi gør p.t. og har gjort tidligere, og når vi tildeler statsborgerskaber til personer fra lande, hvor vi ved, at en stor andel og hovedsagelig den største andel af de mennesker, som kommer derfra, køber ind på islam, så bliver udfordringen jo netop, at vi så ved, hvis man har nogen logik og rationalitet i sin tankegang, at det også vil betyde, at nogle af de mennesker, man tildeler statsborgerskab og lader komme hertil, vil købe ind på islam som ideologi. Alt andet ville være mærkeligt.

Så hvordan undgår vi det? Og kan vi undgå det? Eller skal vi bare resignere og så tillade den udvikling, som vi ser derude?

Kl. 13:01

Den fg. formand (Bjarne Laustsen):

Tak. Udlændinge- og integrationsministeren for besvarelse.

Kl. 13:01

Udlændinge- og integrationsministeren (Kaare Dybvad Bek):

Jamen det synes vi er nået ret langt i forhold til at sikre igennem de forskellige krav, der er til folk, om at være en del af vores samfund, ikke at have begået kriminalitet, at have et arbejde, at skulle bestå en prøve og have indsigt i danske samfundsforhold, og det afspejler sig jo i det her lovforslag. Altså, for 10-15 år siden var det jo en meget, meget stor andel af folk fra Mellemøsten og Nordafrika, og nu er det en lille andel, og de tre største nationaliteter her er Storbritannien, Tyskland og Polen, når man ser på, hvad for nogle lande folk ellers tilhører.

Kl. 13:02

Den fg. formand (Bjarne Laustsen):

Tak, og så er det hr. Kim Edberg Andersen fra Nye Borgerlige for et spørgsmål.

Kl. 13:02

Kim Edberg Andersen (NB):

Tak for det. Lige om lidt siger ministeren, at der aldrig har været mindre tilstrømning. Så tager man også lige den på sin kappe. Og så glæder jeg mig jo til, at når der går hul på grænsen næste gang, tager ministeren også det på sin kappe til den tid, ikke også? Sådan er det i politik. Man skinner selvfølgelig bedst i lyset af andres gerninger. Sådan er det.

Men problemstillingen for Nye Borgerlige er teknisk set ikke det der med, at vi uddeler statsborgerskab. Et af de store problemstillinger ved at få tildelt det der statsborgerskab er jo, at såfremt de senere lige pludselig står nede på Den Røde Plads eller bliver terrorsympatisør eller sådan noget, er det rigtig svært at komme af med de mennesker, vi har givet statsborgerskab. Og der må ministeren lige fortælle mig: Er det ikke korrekt, at en af de primære ting, man sikrer sig ved at få et statsborgerskab, er, at det nærmest er umuligt at blive sendt ud af landet efterfølgende?

Kl. 13:03

Den fg. formand (Bjarne Laustsen):

Værsgo til ministeren.

Kl. 13:03

Udlændinge- og integrationsministeren (Kaare Dybvad Bek):

Jo, det er en af konsekvenserne af at få et statsborgerskab.

Kl. 13:03

Den fg. formand (Bjarne Laustsen):

Tak. Så er der ikke flere spørgsmål. Var der et mere? Det var der. Kim Edberg Andersen for det sidste spørgsmål.

Kl. 13:03

Kim Edberg Andersen (NB):

Formand, jeg kan godt mærke, at jeg fik en socialdemokratisk mundkurv på der. Jeg tænkte godt nok, at den fungerende formand godt vidste, at det var der ingen grund til. Undskyld, formand.

Du kan ikke stemme til Folketinget; du kan ikke komme ind og tage Mohammad Ronas plads i Folketingssalen, hvis ikke du er statsborger. Det er jo det positive i det. Og det negative for det danske samfund er så dybest set, at vi ikke kan komme af med de mennesker, som er problemet – dem, der er på Den Røde Plads; dem, som gør, at jøderne har problemer med at kunne gå frit rundt i Danmark. Er ministeren så ikke enig i, at det godt kan være, at man gerne vil stramme, og vi strammer, og vi strammer, men virkeligheden er bare, at vi måske skal til at tænke lidt anderledes på, om vi skal uddele alle de her statsborgerskaber? For vi kan jo se, at vi ikke kan komme af med folk, og vi kan ikke kan løse problemstillingen. Det er jo der, jeg på andre tidspunkter vil være efter ministeren. Det er, når han ikke løser de problemstillinger med udlændinge, som ikke opfører sig ordentligt og gør det utrygt at være dansker.

Kl. 13:04

Den fg. formand (Bjarne Laustsen):

Værsgo til ministeren.

Kl. 13:04

Udlændinge- og integrationsministeren (Kaare Dybvad Bek):

Jeg tror, det er vigtigt at sige, at der jo er en balance i vores statsborgerskabstildeling, hvor man altså på den ene side selvfølgelig – som hr. Kim Edberg Andersen siger – skal undgå, at der er folk, der laver kriminalitet, som kommer ind, men hvor vi på den anden side også har en masse folk, der bor i Danmark og er en del af lokalsamfundet. Det kan både være folk fra Afghanistan som hr. Mohammad Rona, men det kan også være folk fra Rumænien eller folk fra USA eller andre lande, og de skal jo også kunne blive statsborgere med sådan nogenlunde rimelig udsigt. Det kan jo ikke være sådan, at de næsten ikke skal have den mulighed, og det er lidt det, jeg hører fra nogle af partierne ude i hr. Kim Edberg Andersens omegn.

Kl. 13:05

Den fg. formand (Bjarne Laustsen):

Så siger vi tak til udlændinge- og integrationsministeren. Der var ikke flere spørgsmål.

Da der ikke er flere, der har bedt om ordet, er forhandlingen afsluttet.

Jeg foreslår, at lovforslaget henvises til Indfødsretsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 54:

Forslag til lov om ændring af lov om Arbejdsmarkedets Tillægspension og forskellige andre love. (Fælles opkrævning af arbejdsgiverbidrag, udvidet bemyndigelse til at fastsætte regler om modregningsadgang, nationale særregler for behandling af personoplysninger m.v.).

Af beskæftigelsesministeren (Ane Halsboe-Jørgensen).

(Fremsættelse 25.10.2023).

Kl. 13:05

Forhandling

Den fg. formand (Bjarne Laustsen):

Den første ordfører er hr. Thomas Skriver Jensen fra Socialdemokratiet. Værsgo.

Kl. 13:05

(Ordfører)

Thomas Skriver Jensen (S):

Tak for ordet, formand. Det lovforslag, vi skal behandle i dag, indeholder en række ændringer i lov om arbejdsmarkedets tillægspension, ATP, og har det overordnede formål at forenkle flere aspekter af lovgivningen, med andre ord smøre kæden i ATP-motoren, sådan at den bliver bedre kørende. ATP administrerer en lang række velfærds- og sikringsordninger for staten, kommunerne og arbejdsmarkedets parter, opgaver, der har stor samfundsmæssig betydning. Det er vigtigt, at vi sikrer de rette rammer for ATP's opgavevaretagelse med henblik på at opretholde en fortsat sikker og effektiv administration. Ændringerne i lovforslaget er indstillet af ATP's bestyrelse, der består af repræsentanter fra arbejdsmarkedets parter. Ændringerne har særlig til formål at forenkle administrationen. Det er til glæde for ATP, men det er det også for arbejdsgivernes, som jo er pålagt at indbetale til ATP-ordningerne.

Lovforslaget er temmelig teknisk, og jeg vil ikke gå i dybden med alle detaljer, men blot fremhæve nogle af de væsentligste nedslag. Det foreslås først og fremmest, at arbejdsgivernes indbetaling af ATP-bidrag kan opkræves i en fælles opkrævning sammen med andre arbejdsgiverbidrag. Det vil kunne lette administrationen for arbejdsgiverne og medføre en halvering af antallet af årlige opkrævninger hos arbejdsgiverne, hvor man vil gå fra otte til fire. Dernæst foreslås det at fastsætte regler om modregningsadgange. Det vil bl.a. sikre, at en arbejdsgiver ikke kan undlade at indbetale bidrag til den fælles opkrævning og samtidig få penge udbetalt. Det foreslås også at indføre nationale særregler for behandlingen af personoplysninger, således at antallet af oplysningsbreve, der skal sendes ud, reduceres. Desuden lægges der med lovforslaget her op til at pålægge juridiske personer – det kunne være selskaber, foreninger og institutioner – gebyr og renter ved forsinket betaling, ligesom det i øvrigt også gør sig gældende for borgere. Endelig lægges der op til, at Finanstilsynet får en bemyndigelse til at fastsætte regnskabsregler.

I Socialdemokratiet synes vi, det er vigtigt, at ATP har de rette rammer, så de på bedste vis kan løfte deres ansvar og opgave. Vi er glade for at imødekomme indstillingerne fra ATP's bestyrelse og noterer os, at arbejdsmarkedets parter bakker bredt op om forslaget. Det er med andre ord et fornuftigt lovforslag, og Socialdemokratiet bakker op, og jeg skulle hilse fra Dansk Folkeparti og sige, at det gør de også.

Kl. 13:08

Den fg. formand (Bjarne Laustsen):

Tak for ordførertalen. Der er ingen korte bemærkninger her til hr. Thomas Skriver Jensen fra Socialdemokratiet. Så vi kan gå videre i ordførerrækken. Værsgo til hr. Hans Christian Schmidt fra Venstre som ordfører.

Kl. 13:08

(Ordfører)

Hans Christian Schmidt (V):

Tak for det, formand, tak for ordet. ATP er en vigtig aktør for den danske velfærdsmodel, og derfor er det også vigtigt, at ATP har gode rammer til at udføre sine opgaver, herunder med udbetalingen af diverse velfærdsordninger, og de ændringer, som lovforslaget indebærer, vil forbedre ATP's muligheder for at udføre sine opgaver. Det er også ATP's bestyrelse, der har indstillet de her ændringer.

I Venstre går vi ind for at lette administrationen i de danske institutioner, bl.a. ATP, og derfor er det positivt, at vi lader ATP-bidraget blive indkrævet sammen med andre arbejdsgiverbidrag i en samlet betaling. Det vil halvere antallet af årlige opkrævninger af arbejdsgiverbidrag fra otte til fire, og dermed vil administrationen også blive lettere for de danske arbejdsgivere og virksomheder. Det er altid godt.

Ydermere sikres det, at man som arbejdsgiver ikke kan modtage udbetalinger fra Arbejdsgivernes Uddannelsesbidrag eller refusion fra Barsel.dk, hvis de samtidig selv skal undlade at indbetale til den fælles opkrævning. Man skal ikke kunne udnytte ordningernes udbetaling, hvis man ikke selv bidrager til dem. Det synes vi er klogt. Med lovforslaget lægges der også op til, at ATP skal kunne sende lidt færre oplysningsbreve ud, og der indføres hjemmel til at pålægge gebyr ved for sen betaling.

Alt i alt er det et udmærket lovforslag, der indeholder ændringer, som ATP har ønsket, og som arbejdsmarkedets parter støtter. Samtidig forenkler vi administrationen, og derfor støtter Venstre op om forslaget. Tak for ordet.

Kl. 13:09

Den fg. formand (Bjarne Laustsen):

Tak for ordførertalen til hr. Hans Christian Schmidt. Der er ingen korte bemærkninger, så vi går videre i ordførerrækken, og det er fru Karin Liltorp fra Moderaterne som ordfører. Værsgo.

Kl. 13:09

(Ordfører)

Karin Liltorp (M):

Tak for ordet. De to ærede ordførere fra henholdsvis Socialdemokratiet og Venstre har jo allerede gjort opmærksom på detaljerne i lovforslaget, så jeg vil ikke trætte jer med at gentage dem yderligere.

Det drejer sig om en forenkling af ATP-systemet, så det er jo nok ikke en lovgivning, der som sådan kommer til at vække de helt store følelser, og så alligevel. For jeg ser i virkeligheden det her meget lille lovforslag som et eksempel på, at lovgivningen i Danmark virker. For det er jo i virkeligheden en ændring, der er foreslået af interessenterne derude, der har gjort opmærksom på, at der altså er et problem, og at det ikke fungerer så hensigtsmæssigt, som det burde. Det har lovgiverne lyttet til, og de er faktisk ud fra de forespørgsler, der er kommet, blevet opmærksom på, at man sagtens kan lave en ændring. Derfor er lovforslaget kommet til at se sådan her ud, og det er jo dejligt, at man faktisk lytter og får forenklet lovene.

Der er jo ingen – det håber jeg – her i landet, der har nogen ønsker om at bevare uhensigtsmæssige regler, og i Moderaterne gør vi det slet ikke. Vi elsker forenklinger, så derfor støtter vi selvfølgelig også op om forslaget.

Kl. 13:11

Den fg. formand (Bjarne Laustsen):

Tak til fru Karin Liltorp fra Moderaterne. Der var ingen korte bemærkninger, så vi kan gå videre i ordførerrækken, og det er fru Astrid Carøe fra SF. Værsgo.

Kl. 13:11

(Ordfører)

Astrid Carøe (SF):

Tak for det. I SF bakker vi også op om det her lovforslag. Det er et godt lovforslag, som vil styrke ATP, og det gennemfører ændringer, der er indstillet af ATP's bestyrelse bakket op af arbejdsmarkedets parter. Det virker heller ikke til, at der er så stor debat herinde om det, så det tyder nok på, at det ikke er så kontroversielt.

To ting: Vi er rigtig glade for det, fordi det forenkler de administrative byrder, der pålægges private arbejdsgivere, og nedjusterer de indbetalinger, der er, fra otte til fire, og derudover gør det det nemmere for myndighederne at opspore og forhindre fejl og snyd med de berørte ordninger. Så vi er glade for det forslag og bakker op. Tak for ordet.

Kl. 13:11

Den fg. formand (Bjarne Laustsen):

Tak til fru Astrid Carøe fra SF. Der var ingen korte bemærkninger, og vi kan gå videre i ordførerrækken til hr. Kristian Bøgsted fra Danmarksdemokraterne som ordfører. Værsgo.

Kl. 13:12

(Ordfører)

Kristian Bøgsted (DD):

Tak for det. Der er jo sagt meget om de enkelte detaljer i forslaget, som er en lille lettelse i de administrative byrder for arbejdsgiverne. Så alt i alt er det jo et godt lille forslag, der gør det lettere for arbejdsgiverne i bl.a. Produktionsdanmark, når man letter de administrative byrder, og i Danmarksdemokraterne bakker vi selvfølgelig op om sådan et forslag.

Kl. 13:12

Den fg. formand (Bjarne Laustsen):

Tak til hr. Kristian Bøgsted fra Danmarksdemokraterne. Der var ingen korte bemærkninger, og vi kan gå videre i ordførerrækken. Det er fru Sólbjørg Jakobsen fra Liberal Alliance. Værsgo.

Kl. 13:12

(Ordfører)

Sólbjørg Jakobsen (LA):

Mange tak. I Liberal Alliance er vi store tilhængere af at lette de administrative byrder, især for danskerne derude og for vores virksomheder. Sidstnævnte vil med det her forslag fremadrettet kunne samle flere betalinger til de ordninger, som administreres af ATP. Desuden er det en lettet administrativ byrde for selve ATP.

Overordnet er det en fornuftig teknisk justering. Liberal Alliance støtter forslaget.

Kl. 13:13

Den fg. formand (Bjarne Laustsen):

Tak til fru Sólbjørg Jakobsen. Der var ingen korte bemærkninger. Vi kan gå videre i ordførerrækken, og det er fru Helle Bonnesen fra Det Konservative Folkeparti som ordfører. Værsgo.

Kl. 13:13

(Ordfører)

Helle Bonnesen (KF):

L 54 om ATP og andre love er et rigtig godt forslag. Hver gang vi kan lette administrative byrder for arbejdsgiverne og gøre livet lidt mere simpelt, så er vi glade, så er alle glade. Så det er et godt lovforslag, vi diskuterer, og der er jo også tilfredshed med forslaget på kryds og tværs af parter i Danmark. Der er et enkelt lille høringssvar fra Ældre Sagen, som påpeger udfordringen i noget likviditetsforskydning. Man kunne jo fra ministerens side prøve at se, om det er muligt at gøre noget ved det. Så i bund og grund er sagen klar. Vi støtter.

Men nu er det jo ikke så tit, at vi diskuterer ATP, og jeg synes faktisk, det er lidt ærgerligt, for det er jo en pension, som fylder meget i vores alle sammens økonomi og ikke mindst i investeringsregi. Forvaltningen af ATP kalder faktisk på en bevågenhed, som vi måske slet ikke nogen sinde får kigget på. Den lader noget tilbage at ønske, for her taler vi jo altså om danskernes penge. Så det burde måske fylde lidt mere. Det er en særskilt debat, og det er jeg klar over, men nu fik jeg lejlighed til at påpege det, og så det gjorde jeg, men med hensyn til L 54 støtter De Konservative det.

Kl. 13:14

Den fg. formand (Bjarne Laustsen):

Tak for det. Der er søreme en kort bemærkning fra hr. Lars Boje Mathiesen. Værsgo.

Kl. 13:14

Lars Boje Mathiesen (UFG):

Tak. Nu åbner ordføreren jo op for en debat om ATP. Det har vi nu haft tidligere herinde. De Konservative har jo på nogle tidspunkter været lidt vævende om, om ATP skulle gøres fuldstændig frivilligt, eller om det stadig væk skal foregå som sådan en statsligt styret tvungen pensionsopsparing, som det jo er. Så jeg kunne godt tænke mig at høre, om det stadig væk er Konservatives holdning, eller skal vi have afskaffet ATP, så folk frivilligt kan betale ind til det, hvis de vil, og ellers kan de få deres penge ud og så selv forvalte dem, hvis de ønsker det?

Kl. 13:15

Den fg. formand (Bjarne Laustsen):

Værsgo til ordføreren.

Kl. 13:15

Helle Bonnesen (KF):

Tak for det. Hos Konservative er vi meget interesserede i og åbne over for at diskutere, hvordan vi skruer vores pensionssystemer sammen, herunder også ATP, men det er klart, at man ikke kan tage det her løsrevet ud af sammenhængen og sige, at så fjerner vi den. Så med hensyn til lovforslaget, vi diskuterer her, støtter vi det.

Kl. 13:15

Den fg. formand (Bjarne Laustsen):

Værsgo til spørgeren.

Kl. 13:15

Lars Boje Mathiesen (UFG):

Det er rigtigt, at man ikke kan isolere ATP fra al mulig anden pension, men man kan jo sagtens gøre det frivilligt. Så kan folk bruge ordningen, hvis de vil, og folk, som ikke ønsker at bruge ATP, kan lade være. Det er større frihed til borgerne og mindre stat.

Kl. 13:15

Den fg. formand (Bjarne Laustsen):

Værsgo til ordføreren.

Kl. 13:15

Helle Bonnesen (KF):

Vi er glade for frihed til borgerne og også til, hvordan man organiserer sin pension, men hvis man går hen og tager den her ud, vil det have indflydelse i rigtig mange sammenhænge, og det er man nødt til at tage højde for, før man gør det endeligt.

Kl. 13:16

Den fg. formand (Bjarne Laustsen):

Tak. Der er ikke flere korte bemærkninger til fru Helle Bonnesen fra Det Konservative Folkeparti, og da jeg ikke kan se Enhedslistens ordfører, fru Victoria Velasquez, går vi videre i ordførerrækken til fru Katrine Robsøe fra Radikale Venstre. Værsgo til ordføreren.

Kl. 13:16

(Ordfører)

Katrine Robsøe (RV):

Tak for det. Der er blevet redegjort fint for lovforslaget, i forhold til at ATP jo også selv har foreslået de her ændringer, og arbejdsmarkedets parter bakker op, og forhåbentlig kan vi sørge for, at vi med det her lovforslag nemlig rent faktisk får forenklet nogle af de administrative byrder, som ellers har været der. Radikale Venstre støtter lovforslaget.

Kl. 13:16

Den fg. formand (Bjarne Laustsen):

Tak til fru Katrine Robsøe. Der er ingen korte bemærkninger. Så har jeg fået at vide, at Alternativets ordfører ikke kommer, og så er det hr. Kim Edberg Andersen fra Nye Borgerlige. Værsgo til ordføreren.

Kl. 13:17

(Ordfører)

Kim Edberg Andersen (NB):

Vi er jo fast lønnede herinde, så nu har jeg tænkt mig at holde en lang tale, og jeg regner med at få to spørgsmål af alle de tilstedeværende, så vi kan komme hjem i ordentlig tid til aftensmad. For Nye Borgerlige er det jo sådan et pest eller kolera-spørgsmål. For det første er det jo et dejligt lovforslag i forhold til at få færre administrative byrder; det kan vi godt lide. Så er der det der med, om danskerne selv skal have lov til at bestemme, hvilken pension de skal have, og hvem der indbetaler den; det kan vi også lide, og det er ATP jo ikke sådan synderlig meget et udtryk for.

Så Nye Borgerlige siger nej tage mere stat, men vi støtter selvfølgelig mindre bureaukrati, så vi kommer nok til sådan lidt fodslæbende og modstræbende at stemme for forslaget.

Kl. 13:18

Den fg. formand (Bjarne Laustsen):

Tak til hr. Kim Edberg Andersen fra Nye Borgerlige. Der er ingen korte bemærkninger. Vi går videre i ordførerrækken til hr. Lars Boje Mathiesen, uden for grupperne, som privatist. Værsgo.

Kl. 13:18

(Privatist)

Lars Boje Mathiesen (UFG):

Tak for det, formand. Jeg anerkender til fulde, at ATP set historisk har spillet en vigtig rolle i det danske samfund. Jeg synes også, at vi skal anerkende, at vi er i slutningen af 2023 og kigger ind i 2024, og at langt de fleste har deres egen arbejdsmarkedspension. Der findes en lang række andre ordninger: kapitalpensioner og alt muligt andet.

Tiden er inde, synes jeg, til at tage et opgør med ATP. Hvis vi kunne have taget det for 2 år siden og ikke havde fået den her nedgang med, som ATP lige har præsteret, var der nok mange, der havde været glade. Men vi skal finde modet herinde i Folketinget til at tro på, at danskerne er bedre til at varetage deres egne penge, end staten og politikerne er. Det synes jeg på skatteområdet, hvor skatter og afgifter skal sænkes, og det synes jeg også, når det gælder danskernes pension.

Hvis vi får det her formynderiske Big Brother- og morsamfund, hvor vi siger, at vi nok skal sørge for det hele, så får vi umyndiggjorte og klientgjorte borgere. Derfor er det den rigtige tid at tage et opgør med ATP og gøre det frivilligt. Hvis folk gerne vil betale ind til ordningen, har vi stadig væk en fælles ATP; det har jeg absolut intet imod, så længe det er frivilligheden, der kommer til at styre det. Men en tvungen opsparing til en bestyrelse, som vi ved herinde fra venstrefløjen også ønsker en politisering med bestemte investeringer, som passer til de politiske dagsordener af et flertal, er et levn fra fortiden, og der skal vi turde kigge fremad. Derfor skal ATP gøres frivilligt.

Kl. 13:19

Den fg. formand (Bjarne Laustsen):

Tak for ordførertalen til hr. Lars Boje Mathiesen, uden for grupperne. Så er det beskæftigelsesministeren. Værsgo.

Kl. 13:20

Beskæftigelsesministeren (Ane Halsboe-Jørgensen):

Tak for det, formand, og tak for de forskellige indlæg. ATP udbetaler årligt omkring 300 mia. kr. til en række af de velfærdsordninger, vi har besluttet her i Folketinget. Det er f.eks. boligstøtte, tidlig pension, inflationshjælp og mange flere. Det gør ATP til en central brik i vores velfærdssamfund. Og det, vi gør i dag, er at bidrage til at skabe rammerne for at fastholde en effektiv administration af ATP. Det er vigtigt. Derfor også bare tak for både tilkendegivelserne og opbakningen fra ordførerne indtil videre.

Selv om det er teknisk, er det også en folketingsopgave at sørge for, at ATP har de rigtige rammer, så de kan løfte deres ansvar og deres opgave bedst muligt. Det handler jo faktisk i sidste ende om, at den politik, vi laver her i Folketinget, rent faktisk kommer ud til de mennesker, der har brug for den. Derfor er jeg glad for, at der er bred opbakning til det, vi laver i dag. Det er der også fra ATP's bestyrelse. En stor del af det er på indstilling fra ATP's bestyrelse, hvor arbejdsmarkedets parter sidder. Og i det hele taget er den her lange række af justeringer med opbakning fra både bestyrelsen i ATP og arbejdsmarkedets parter – og nu også, kan jeg forstå, bredt fra Folketinget, og tak for det. Jeg ser frem til den videre behandling.

Kl. 13:21

Den fg. formand (Bjarne Laustsen):

Tak. Der er ikke nogen korte bemærkninger til beskæftigelsesministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 66:

Forslag til lov om ændring af lov om Slots- og Kulturstyrelsens kontrol og tilsyn med covid-19-kompensationsordninger m.v. på Kulturministeriets område. (Udskydelse af solnedgangsklausul).

Af kulturministeren (Jakob Engel-Schmidt).

(Fremsættelse 27.10.2023).

Kl. 13:21

Forhandling

Den fg. formand (Bjarne Laustsen):

Forhandlingen er åbnet, og første ordfører er hr. Rasmus Horn Langhoff fra Socialdemokratiet. Værsgo.

Kl. 13:22

(Ordfører)

Rasmus Horn Langhoff (S):

Tak for det. Lovforslaget, vi nu skal behandle, har til formål at udskyde solnedgangsklausulen for Slots- og Kulturstyrelsens kontrol og tilsyn med covid-19-kompensationsordninger på Kulturministeriets område. Tilbage i 2021 blev vi i fællesskab enige om, at det var vigtigt og rigtigt at undgå dobbeltkompensation og snyd med covid-19-kompensationsordninger på såvel kulturområdet som andre områder. Det var dengang vurderingen, at sagsbehandlingen i Slots- og Kulturstyrelsen kunne afsluttes i 2023, og på den baggrund blev lovforslaget vedtaget med en solnedgangsklausul ved dette års udløb.

Det har imidlertid vist sig som følge af flere nedlukninger, at der har hobet sig en sagsbunke op. Den bedste vurdering er derfor nu, at behandlingen af disse sager uundgåeligt vil strække sig ind i 2024, og den fortsatte adgang til udveksling af oplysninger i 2024 vil bidrage til styrelsens behandling af sagerne. Det er derfor nødvendigt, at vi udskyder klausulen med 1 år til udgangen af 2024, så styrelsen kan nå i mål med tilsynet.

Når Socialdemokratiet mener, at det er nødvendigt at forlænge styrelsens grundlag for sagsbehandling, er det også af hensyn til aktørerne i kultur-, idræts- og foreningslivet, som med videreførelsen af loven fortsat har mulighed for at få en eventuel klage behandlet smidigt og effektivt og undgå forsinkelser i sagsbehandlingen. Indtil videre ser det ud til, at loven har virket efter hensigt, og hverken tilsynet eller kontrollen har ført til indsigelser blandt aktører på området. På den baggrund kan Socialdemokratiet støtte op om forslaget.

Kl. 13:23

Den fg. formand (Bjarne Laustsen):

Tak til hr. Rasmus Horn Langhoff for ordførertalen. Der er ikke nogen korte bemærkninger. Vi kan gå videre i talerrækken til hr. Hans Christian Schmidt som ordfører for Venstre.

Kl. 13:24

(Ordfører)

Hans Christian Schmidt (V):

Tak for ordet. Ved udgangen af 2023 vil det ikke længere være muligt for Slots- og Kulturstyrelsen at behandle afrapporteringer på covid-19-kompensationsordningerne. Det er jo det, som min kollega også lige var inde på, og det skyldes den nuværende solnedgangsklausul. Hvis vi nu skal sikre en effektiv og harmoniseret indsats med tilsyn og kontrol, og det synes jeg jo vi skal, så er det også vigtigt, at vi sikrer en forlængelse af denne solnedgangsklausul. Så det er sådan set det, det drejer sig om. Og det er vigtigt, for det er også vigtigt, at vi opdager og undgår snyd og svig og svindel med midler udbetalt ved kompensationsordningerne. Når vi forlænger den eksisterende lovgivning, giver vi Slots- og Kulturstyrelsen et år mere til at dataudveksle med andre offentlige myndigheder. Det skal så sikre, at vi opdager og forhindrer snyd med offentlige midler.

Jeg har jo været i Folketinget i mange år, og det har jeg haft stor fornøjelse af, men jeg har lyst til at nævne, at jeg tror aldrig, at jeg har oplevet, at hvis man kigger høringssvarene igennem, så er der fra en lang række hørte myndigheder og organisationer kommet fem høringssvar, alle med samme konklusion: Ingen bemærkninger. Det tror jeg alligevel er første gang jeg nogen sinde har læst. Men det forklarer nok også lidt om, hvorfor kulturministeren ikke må blive skuffet over det, hvis det går lidt hurtigt i dag. For når der ikke engang er nogen, der har andre bemærkninger end »ingen bemærkninger«, så tror jeg, det er et forslag, som gavner alle parter, og som jeg tror at man kan bakke op om. Vi kan i hvert fald fra Venstres folketingsgruppes side meddele, at vi selvfølgelig støtter forslaget. Tak for ordet.

Kl. 13:25

Den fg. formand (Bjarne Laustsen):

Der er heller ikke nogen korte bemærkninger til hr. Hans Christian Schmidt som ordfører for Venstre. Derfor kan vi gå videre i ordførerrækken til hr. Mike Villa Fonseca fra Moderaterne. Værsgo.

Kl. 13:25

(Ordfører)

Mike Villa Fonseca (M):

Tak for ordet, formand. Nu skal jeg gøre det godt, når gruppeformanden for Moderaterne også lige holder øje med mig. Men jeg skal også gøre det meget kort, for der er allerede sagt en del af andre før mig. Med L 66, som vi behandler i dag, udskydes som sagt den her solnedgangsklausul, der har været på kulturområdet, i forhold til at kunne kontrollere og føre tilsyn med de forskellige ordninger, der blev etableret under covid-19, som vi alle sammen er bekendt med. Den skulle i hvert fald have været udløbet her i 2023, men sagsbehandlingerne har altså vist sig at strække sig over en længere periode og dermed også ind i 2024, og derfor er der behov for, at man fortsat har adgang til, at man på kulturområdet kan indsamle og udveksle de her oplysninger.

Man kan omvendt sige, at hvis vi ikke stemmer L 66 igennem, har vi ikke mulighed for at gøre det arbejde færdigt, som allerede er i gang, i forhold til at kontrollere for svindel med covid-19-hjælpepakker m.m. Det vil i min optik være rigtig synd, hvis man stopper arbejdet midt i det hele, fordi sagsmængden er stor. Jeg mener, at når man starter et arbejde, er det altid godt at gøre det færdigt, så derfor støtter Moderaterne op omkring L 66. Tak for ordet, formand.

Kl. 13:27

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren. Så kan vi gå videre til SF's ordfører, og det er fru Astrid Carøe. Værsgo.

Kl. 13:27

(Ordfører)

Astrid Carøe (SF):

Tak for det. Jeg er vikar for vores kulturordfører, Charlotte Broman Mølbæk, som ikke kunne være her i dag. Coronakrisen kom i bølger, og i nedlukningen i vinteren 2021-22 forårsagede den samtidig en ny bølge af ansøgninger om kompensation. Slots- og Kulturstyrelsen fik dermed kraftigt forøget deres samlede sagsmængde, og undervejs var de derfor også nødt til at sætte nogle processer på pause, da man ønskede at sørge for, at tilskudsmodtagerne kunne få tilskud i rette tid. Det er derfor ikke muligt for styrelsen at nå at blive færdig med sagsbehandlingen af afrapporteringerne fra covid-19-kompensationsordningerne inden udgangen af 2023. Det er samtidig vigtigt, at vi sikrer, at tilskudsmodtagerne lever op til kravene, og at vi undgår dobbeltkompensation. Ydermere vil der være et behov for udveksling af data i løbet af 2024 i forbindelse med behandling af klagesager og eventuelle genbehandlinger i tilfælde af retssager. Det er derfor nødvendigt, at vi udskyder revisionen af loven med et år til den 31. december 2024. Det er helt afgørende, at vi får afsluttet alle sager ordentligt, selv om krisen måske allerede kan føles meget langt væk, og derfor bakker SF selvfølgelig op om lovforslaget. Mange tak.

Kl. 13:28

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Så går vi videre til Danmarksdemokraternes ordfører, og det er fru Susie Jessen. Værsgo.

Kl. 13:28

(Ordfører)

Susie Jessen (DD):

Tak. Da Danmarksdemokraternes ordfører på området, hr. Søren Espersen, ikke kan være til stede i salen, skal jeg på vegne af ham fremføre DD's indstilling til lovforslaget. Med vedtagelsen af L 66 udskydes lovens solnedgangsklausul med et år frem til 31. december 2024. Det her er således en ren praktisk foranstaltning, som vil gøre det muligt for Slots- og Kulturstyrelsen fortsat at kunne udveksle informationer med andre offentlige myndigheder omkring styrelsens tilbageblevne covid-19-tilsyns- og kontrolopgaver i 2024. Styrelsen er af den opfattelse, at der stadig vil være et behov for at udveksle erfaringer med andre myndigheder for at kunne være sikker på, at modtagerne af tilskuddet lever op til puljens krav, og at vi samtidig undgår dobbeltkompensation. Det er jo høj grad kulturinstitutioner med ret til kompensation for covid-19, som får gavn af forslaget. Danmarksdemokraterne bakker op om forslaget.

Kl. 13:29

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Vi går videre til Liberal Alliances ordfører, og det er fru Katrine Daugaard. Det er det ikke, kan jeg se, men værsgo til den anden ordfører.

Kl. 13:29

(Ordfører)

Sólbjørg Jakobsen (LA):

Jeg skal hilse fra fru Katrine Daugaard og sige, at hun desværre ikke har mulighed for at være her i dag. Så jeg skal tale på vegne af Liberal Alliance. Og det er heldigvis nemt, for som der tidligere er blevet gjort opmærksom på, er der ikke meget slinger i valsen med det her lovforslag, og vi kan derfor bakke op om det. Tak for ordet.

Kl. 13:30

Den fg. formand (Erling Bonnesen):

Tak for det. Der er ingen korte bemærkninger. Så går vi videre til Det Konservative Folkepartis ordfører, fru Helle Bonnesen.

Kl. 13:30

(Ordfører)

Helle Bonnesen (KF):

Det er sjældent, at vi har et forslag, som har nul bemærkninger i høringerne – nul! Forslaget har været sendt ud til rigtig mange interessenter, og der er åbenbart fem, der har skrevet, at de ingen bemærkninger har, og resten siger ingenting overhovedet.

Generelt kunne vi jo godt diskutere covid-19-kompensationsordninger, altså timingen, størrelsen, relevansen, procesgangene osv., men helt isoleret giver L 66 god mening og er et snusfornuftigt forslag, for her foreslås det, at vi udskyder solnedgangsklausulen til den 31. december 2024. Det er i bund og grund forståeligt, at der er det behov, for i mange tilfælde har der været tale om estimerede budgetter og tekniske forudsætninger, så det er fint at give plads til at rydde ordentligt op i sagerne og få udvekslet de data, der skal til, og få rundet af.

Lad os så håbe, at vi ikke kommer til at opleve det her igen, for kulturlivet er vigtigt for vores fælles værdier i Danmark, og vi skal værne om den kultur, der er forudsætningen for et frit samfund. Det skal kulturlivet have fred til at fokusere på. Konservative støtter forslaget.

Kl. 13:31

Den fg. formand (Erling Bonnesen):

Der er ingen korte bemærkninger, så vi siger mange tak til ordføreren. Vi går videre til Enhedslistens ordfører, hr. Søren Søndergaard.

Kl. 13:31

(Ordfører)

Søren Søndergaard (EL):

Tak for det. For Enhedslisten har der altid eksisteret en sammenhæng mellem, at vi på den ene side gik ind for, at der blev givet rigelige og hurtige kompensationer og hjælp til bl.a. kulturlivet i forbindelse med corona, og på den anden side at der efterfølgende skete en kontrol af, at pengene blev brugt på en rigtig måde, og der ikke var snyd med det. Vi blev jo præsenteret for nogle sager under coronatiden og i slutningen af coronatiden, hvor der var tale om snyd. Og skatteyderne skal jo være trygge ved, at de penge, man giver i sådan nogle hjælpesituationer, også bliver brugt til formålet.

Grundlæggende set handler det her jo om at gøre det arbejde færdigt, der består i at få alle de støttekroner, der er givet, undersøgt til bunds, og det kan vi fuldstændig bakke op om. Derfor tilslutter jeg mig i forlængelse af det, som tidligere ordførere har sagt, fuldstændig, hvad der står i høringssvarene! Tak.

Kl. 13:32

Den fg. formand (Erling Bonnesen):

Mange tak til ordføreren. Vi går videre til Radikale Venstres ordfører, fru Zenia Stampe.

Kl. 13:32

(Ordfører)

Zenia Stampe (RV):

Ja, jeg kan også tilslutte mig kommentarerne i høringssvarene – og dog, kan man tilslutte sig ingenting?

Vi bakker selvfølgelig også op om lovforslaget. Man bliver jo bragt helt tilbage til dagene under corona, som både var meget stressende og samtidig meget meningsfulde for os politikere, især på kulturområdet, for jeg synes, det virkelig lykkedes os at beskytte vores kulturliv, som ellers var en af de dele af Danmark, som var allerhårdest udsat under corona. Så selvfølgelig siger vi ja til det her forslag.

Kl. 13:33

Den fg. formand (Erling Bonnesen):

Tak for det. Der er ingen korte bemærkninger. Tak til ordføreren. Dansk Folkepartis ordfører er syg, og Alternativets ordfører kan jeg ikke se. Vi går videre til Nye Borgerliges ordfører, og det er fru Pernille Vermund.

Kl. 13:33

(Ordfører)

Pernille Vermund (NB):

Der er ingen ufravigelige krav her; jeg kan forstå, at kulturministeren er meget spændt på Nye Borgerliges stilling i den her sag.

Det er måske lidt forkert at stå og smile i en sag, der handler om et erhverv, som i den grad har været presset under ikke bare corona, men også den håndtering, der var fra regeringens side under corona. Den del er der intet at smile af. Jeg tror også – hvis man ser tilbage – at man kunne have gjort det meget anderledes. Det skal vi ikke bruge meget tid på i dag.

Det, som jeg måske kan underholde med, er, at den her sag for os er så meget en formssag, at jeg er gået i salen med det forkerte lovforslag. Men ikke desto mindre stemmer vi naturligvis for, for selvfølgelig skal det her forlænges. Tak for ordet.

Kl. 13:34

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Vi går videre til hr. Lars Boje Mathiesen, uden for grupperne. Værsgo.

Kl. 13:34

(Privatist)

Lars Boje Mathiesen (UFG):

Tak. Ja, covid-19-tiden var en vanvittig tid. Jeg vil godt starte med at rose fru Zenia Stampe. For vi havde mange sene aftener og mange sene nattetimer, hvor vi forhandlede kulturområdet, men det gjorde ordføreren yderst kompetent, og hun kæmpede en sag for kulturlivet. Så det vil jeg godt anerkende. Vi havde mange sene nattetimer, men det var et fremragende arbejde, og ordføreren stod fast, selv om det nogle gange var sene timer. Så godt arbejde.

Når det kommer til lovforslaget, er der ikke noget i det. Dog vil jeg lige sige noget til det med, at man får dobbeltkompensation. Fordi jeg var ordfører på alle områder omkring covid-19, var jeg også ordfører på det her, og der foregik altså en dobbeltkompensation, som jeg stadig væk ser. Og jeg håber måske, at kulturministeren tænker, at vi skal have et opgør med det, hvis det stadig væk kan lade sig gøre.

Det handler om, at hvis der var kunstnere, som havde udformet et maleri eller en skulptur og der så lå en kontrakt eller der var en kontrakt på vej om, at de havde solgt det til en person, kunne de få en kompensation for det værk – forståeligt nok. Men så var finten, at hvis de så efterfølgende nogle år senere solgte værket, ville de både få penge for selve værket og beholde den kompensation, der var blevet udbetalt. Det var årsagen til, at jeg sagde, at jeg ikke ville være med til en af de aftaler, for det synes jeg netop går imod ånden i det, der var. Der var i høj grad et kulturliv, der blev ramt. Det var spillesteder, musikere, udøvende kunstnere og også andre kunstnere som skulptører og malere. Men der var en dobbeltkompensation, som lå lige præcis i det element, og det var en af årsagerne til, at jeg ikke var med.

Så jeg håber, at ministeren måske kigger på det. Når vi nu snakker om, at det ikke skal ske, så skete det altså dér. Tak.

Kl. 13:36

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Så giver vi ordet til kulturministeren. Værsgo.

Kl. 13:36

Kulturministeren (Jakob Engel-Schmidt):

Tak for det, formand, og tak til alle jer kollegaer for jeres bemærkninger. Det føles måske, som om pandemien er langt bag os, men i virkeligheden var den sidste nedlukning jo tilbage i andet kvartal 2022 og frem derfra, hvis jeg ikke tager meget fejl. Kulturlivet var et af de områder, der blev hårdt ramt af pandemien. Både branchen og foreningslivet og kulturlivet, der lever af at samle os om det, vi holder af, og bruge vores tid på, når vi ikke går på arbejde, og de 160.000 mennesker, der hver dag går på arbejde i vores kulturliv, blev fra den ene dag til den anden tvunget til at gå hjem, lukke ned for deres forretninger, og for nogle med meget store konsekvenser og omkostninger til følge.

Der blev så under pandemien, hvad også flere ordførere har redegjort for, udarbejdet en lang række hjælpepakker til dele af vores virksomheder, men også til vores kulturliv. Særlig inden for kulturlivet blev det besluttet at oprette en række særlige hjælpepakker som supplement og til generel kompensation netop for at tage højde for kunstens og kulturens helt særlige vilkår og forhold her i landet. Der var enighed om, at det jo var vigtigt, at hjælpen kom hurtigt ud, og derfor valgte man også at være klar med rigelig hjælp i bredeste forstand. Det synes jeg var rigtigt.

Herefter skulle der så være en efterkontrol netop for at sikre, at pengene blev brugt til det, de var givet til, og at staten fik de penge tilbage, der måske ikke var blevet brugt til det, man havde søgt dem til. Der kan vi så bare i ministeriet og styrelsen konstatere, at det arbejde tager en hel del længere tid. Og forholdet mellem, hvornår seneste nedlukning var, og hvor lang tid arbejdet tager, er jo proportionalt – og de er gensidigt afhængige af hinanden. Derfor er jeg også glad for, at samtlige ordførere blandt Tingets partier har givet udtryk for, at det er med deres opbakning og et udtryk for sund fornuft, at vi foreslår at forlænge og udskyde den solnedgangsklausul, der sætter rammen for, hvornår Slots- og Kulturstyrelsen må administrere.

Jeg havde ikke fornøjelsen af at sidde i Folketinget i sidste periode, og derfor er jeg mindre velpolstret vidensmæssigt end fru Zenia Stampe, hr. Lars Boje Mathiesen, hr. Søren Søndergaard og andre, der har deltaget aktivt i formuleringen og udformningen af støtteordningerne i det lovforberedende og lovbehandlende arbejde. Det påligger jo enhver politiker i den tid, vedkommende virker, at gør sit absolut bedste for at arbejde for sin politiske overbevisning og sine politiske mål, men også at tage vare på fællesskabets midler og statens lovgivningsapparat og kontrolapparat. Mit forsøg med arbejdet i ministeriet her er netop at gøre det, nemlig sikre, at den kontrol, vi fører med de midler, der er udbetalt, bliver gennemført på den bedst mulige måde.

Til hr. Lars Boje Mathiesen vil jeg sige, at jeg vil gå hjem i ministeriet og tale med kollegaerne om, om der er et område her, hvor vi har en blind vinkel, og se, om der er noget, vi kan blive klogere på. Det er ikke et område, jeg er veloplyst om. Men det er jo det fremragende ved også at deltage i debatter med kollegaer i Folketinget, at man nogle gange både kan blive klogere, men at man jo også får mulighed for at undersøge, om der skulle være noget at dykke ned i, som ikke er blotlagt. Med de ord vil jeg takke for tilkendegivelserne og opbakningen og takke formanden for ordet.

Kl. 13:40

Den fg. formand (Erling Bonnesen):

Mange tak for det. Der er en kort bemærkning fra hr. Lars Boje Mathiesen.

Kl. 13:40

Lars Boje Mathiesen (UFG):

Tak. Jeg tror nok, at loven blev udformet, som man gerne ville have den. Jeg var bare ikke enig i måden, man gjorde det på.

Det kan være, ministeren kan redegøre for, hvor meget der sådan mangler økonomisk set, altså hvor store beløb er det, man endnu ikke fra Kulturministeriets side har kigget på, og hvor mange sager er det? For det er jo klart, at nu er alle enige om, at vi udskyder solnedgangsklausulen, men det er jo også et spørgsmål om, hvor mange mandetimer man bruger det næste år på det, og hvor meget det tager fokus væk fra andet, man skulle have lavet. Så hvis ministeren har et tal for det, ville det være dejligt.

Kl. 13:41

Den fg. formand (Erling Bonnesen):

Ministeren.

Kl. 13:41

Kulturministeren (Jakob Engel-Schmidt):

Tak for spørgsmålet. Jeg kommer til at vende tilbage med det konkrete tal. Det er jo dynamisk, idet man hele tiden administrerer. Men hvis man lukkede for behandlingen nu, er det mit indtryk, at vi ville have en håndfuld tusinde dokumenter, der ikke var blevet behandlet. Jeg svarer gerne på et folketingsspørgsmål, og vi kan også aftale her i salen, at jeg vender tilbage med yderligere information. Men det er en ikke ubetydelig sagsmængde, der stadig skal behandles.

Kl. 13:41

Den fg. formand (Erling Bonnesen):

Hr. Lars Boje Mathiesen.

Kl. 13:41

Lars Boje Mathiesen (UFG):

Tak for det. Det var mere sådan for at få en idé om det, for jeg ved ikke, om Kulturministeriet har startet med de store – dem, der har fået de største beløb – og derfor ligger der mange småsager om mindre beløb tilbage. Og så er det jo, om det så er proportionalt, og om man har en forventning om, at man nu med den her udskydelse faktisk kan nå til bunds i det.

Kl. 13:41

Den fg. formand (Erling Bonnesen):

Ministeren.

Kl. 13:41

Kulturministeren (Jakob Engel-Schmidt):

Det er min klare forventning, at vi når til bunds i det. Man skal passe på med at oplyse forkerte tal her i Folketinget, men vi taler jo om sager i et antal på langt over 10.000. Derfor er det administrative arbejde også ganske voldsomt. Det klarer man dygtigt og professionelt i styrelsen, men jævnfør min første bemærkning om paralleliteten mellem den seneste nedlukning og den efterfølgende kontrol, er det en effekt, der er afledt af de forhold og af de beslutninger, der er taget her i salen.

Kl. 13:42

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Kulturudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 1. behandling af lovforslag nr. L 62:

Forslag til lov om ændring af lov om planlægning og forskellige andre love. (Opfølgning på evaluering af planloven m.v.).

Af ministeren for landdistrikter (Louise Schack Elholm).

(Fremsættelse 26.10.2023).

Kl. 13:42

Forhandling

Den fg. formand (Erling Bonnesen):

Forhandlingen er nu åbnet, og den første ordfører er Socialdemokratiets ordfører, og det er hr. Rasmus Horn Langhoff. Værsgo.

Kl. 13:42

(Ordfører)

Rasmus Horn Langhoff (S):

Tak for det. Jeg har set frem til den her dag, for det er en vigtig lovændring, vi nu skal behandle. Det er for størstedelens vedkommende en udmøntning af aftalen om evaluering af planloven fra 2022. I foråret i år udmøntede vi så den del af aftalen, der handlede om at understøtte den grønne omstilling, og nu med dette lovforslag tager vi så fat i den næste bunke, som i høj grad handler om at skabe et Danmark i bedre balance.

I Socialdemokratiet ligger det i vores dna, at vi gerne vil have et Danmark, som er i balance, at man skal have de samme muligheder for at bo og arbejde og transportere sig rundt, uanset hvor i landet man bor. Det handler om sammenhængskraft, at vi hænger sammen som et land og er sammen om at sikre lige og gode muligheder. Vi tror på, at det gavner alle danskere, også dem, der bor i de store byer, at vi også har god udvikling og vækst i landdistrikterne, lige såvel som landdistrikterne selvfølgelig har gavn af, at vi har stærke storbyer. Men vilkårene er forskellige, alt efter om man bor i Odense eller i Odsherred, for vi skal skabe udvikling i hele Danmark, og hvis vi skal det, skal vi også anerkende, at forudsætningerne er forskellige. Landdistriktspolitik handler ikke om, at vi her i Folketinget skal ud at løse alle de udfordringer, man kæmper med i landdistrikterne, men vi skal derimod anerkende de ressourcer, der findes ude i landdistrikterne, og se på, hvordan vi kan indrette os på en måde, så vi får endnu bedre forudsætninger for at skabe vækst og udvikling i hele Danmark.

Derfor er det også ganske fornuftigt, at vi nu justerer lidt i planloven og en række andre love, ikke fordi reglerne er dårlige, men fordi de i nogle tilfælde udgør en barriere for, at nogle områder kan udvikle sig derhen, hvor man gerne vil lokalt. Vi skal åbne op for, at man selv kan skabe udviklingen og udnytte de potentialer, der findes i ens lokalområde, og det er grundlæggende det, som lovforslaget i dag handler om.

Lovforslaget her handler jo i virkeligheden om omkring 30 forskellige tiltag delt op på forskellige lovgivninger, og tiden rækker altså ikke til at få dem alle sammen beskrevet her fra talerstolen, men jeg vil kort zoome ind på nogle af dem, som jeg selv har været særlig optaget. Den første del af lovforslaget handler om at skabe attraktive bymidter. Vi ved alle sammen, hvor meget det betyder for et lokalsamfund, at der er en levende bymidte, eller hvad indtrykket af en gågade med lukkede butikker og tomme lokaler efterlader. Det sidste kan jo desværre være ganske nedslående og i virkeligheden sætte gang i en negativ spiral. Derfor er der den her ændring, som lægger op til at styrke bymidterne i små og mellemstore byer; det kunne f.eks. være med et bibliotek, med et sundhedshus, med en uddannelse eller et kulturtilbud.

Jeg vil også gerne fremhæve den her nye mulighed for at indføre mere bynatur, så kommunerne i højere grad kan stille krav om f.eks. grønne arealer og natur i bymidten, bl.a. med en såkaldt begrønningsprocent, som skal afgøre, hvor stor en andel af bymidten der må være natur. Det vil ikke kun skabe nogle mere attraktive og grønne byrum, men altså også være med til at styrke biodiversiteten.

Et andet element, jeg vil fremhæve, er at give kommunerne bedre mulighed for at planlægge private ungdomsboliger. Vi har et stærkt ønske om, at det er muligt at bo og uddanne sig i hele Danmark, og derfor er det også helt oplagt, at vi giver kommunerne nogle værktøjer til at skabe et godt og blandet udbud af ungdomsboliger til studerende. Det gælder i virkeligheden, hvad enten det er en gammel, traditionsbundet uddannelsesby som København, eller om det er en nyere og stærk uddannelsesby som Kalundborg, som jo har en masse stærke uddannelsestilbud, og så er det selvfølgelig afgørende, at der også er steder, hvor de unge og nye studerende kan bo, samtidig med at de studerer.

Vores småøer ligger mig også på sinde, det var også glad for, at lovforslaget i dag giver nye udviklingsmuligheder på landet, på de små øer og ved kysterne. Bl.a. rummer de nye øudviklingsplaner mulighed for, at man på øerne i højere grad kan tiltrække beboere og styrke erhvervs- og turismeudviklingen. Mange mindre øer er jo i den situation, at kystbeskyttelseslinjen sætter meget store begrænsninger for, hvad og hvor man må bygge. Med en øudviklingsplan bliver der mulighed for at omdanne overflødiggjorte bygninger inden for kystnærhedszonen til f.eks. erhverv, mindre butikker eller forenings- eller fritidsformål. Der bliver også bedre muligheder for at bygge nyt. Det er samtidig sådan, det er borgerne på øen, som skal tage initiativet, og det handler altså ikke om, der nogen udefra, der skal trække noget ned over hovedet på øboerne, men tværtimod om at give øboerne en stærkere stemme og medindflydelse på deres egen lokale udvikling. Det handler i det hele taget om at gøre det bedre at bo og leve på vores småøer.

Endelig vil jeg kort fremhæve, at vi med aftalen her også gør noget for at forbedre mobildækningen i området, også i landdistrikterne, f.eks. give bedre mulighed for at få en hjemmearbejdsplads. Bedre mobildækning er helt afgørende for udviklingen i de områder, der i dag ikke har en ordentlig dækning. Nu kan jeg se, at min tid er ved at være brugt, så jeg vil takke for ordet.

Kl. 13:48

Den fg. formand (Erling Bonnesen):

Mange tak for det. Der er et par korte bemærkninger, og den første er fra fru Susie Jessen.

Kl. 13:48

Susie Jessen (DD):

Tak for ordet. I Danmarksdemokraterne er vi selvfølgelig også optaget af, at der bliver lavet lovgivning herindefra, der sikrer et Danmark i balance, men vi er også meget optaget af, at der er grundighed og en indholdsmæssig sammenhæng i den lovgivning, der bliver lavet. I »Håndbog i folketingsarbejdet« går man netop op i det her med, at det skal være muligt at sikre en hensigtsmæssig behandling af lovforslag i Folketingssalen, og her har vi jo faktisk, som ordføreren selv nævner, en lov med 30 tiltag og ændringer af alle mulige forskellige love – lov om planlægning, lov om naturbeskyttelse, lov om boligforhold, lov om lejeloven, lov om udlejning af fast ejendom, lov om kolonihaver, og jeg tror faktisk også, der er flere end det.

Jeg vil egentlig gerne spørge ordføreren: Mener ordføreren, det er hensigtsmæssigt i forhold til Folketingets arbejde at samle så mange love i ét lovforslag, som vi skal stemme ja eller nej til?

Kl. 13:49

Den fg. formand (Erling Bonnesen):

Ordføreren.

Kl. 13:49

Rasmus Horn Langhoff (S):

Det kommer jo meget an på situationen. Nu går jeg ud fra, at ordføreren spørger sådan generelt, hvad der giver mening, og det kommer meget an på situationen. Det her udspringer jo af en politisk aftale fra sidste år, som så er i gang med at blive udmøntet i lovforslag. Så på den vis kan det jo sådan set give ganske fin mening. Der er jo fra Folketingets side mulighed for, at man som parti kan ytre ønske om, at et lovforslag bliver delt op. Jeg ved ikke, om ordførerens parti har bedt om det og fået afslag – det er jeg ikke bekendt med. Men det er der jo mulighed for, og så kan man tage den diskussion partierne imellem, hvis der er et eller flere partier, der har ønske om at få delt tingene op.

Kl. 13:49

Den fg. formand (Erling Bonnesen):

Fru Susie Jessen.

Kl. 13:49

Susie Jessen (DD):

Tak. Det er jo flere aftaler, der ligger i det her lovforslag, og det mener vi er lidt problematisk. Så jeg er glad for, at vi i dag kan have en snak om muligheden for at få delt det her lovforslag op, sådan at vi kan komme til bunds i arbejdet med det. For som det ligger lige nu, synes vi i Danmarksdemokraterne, at det godt kan blive lidt problematisk, fordi der er så mange emner inden for det her lovforslag.

Kl. 13:50

Den fg. formand (Erling Bonnesen):

Ordføreren.

Kl. 13:50

Rasmus Horn Langhoff (S):

Ja, og det må vi jo så tage med i den videre udvalgsbehandling. Hvis der er et parti, der foreslår det – og det sker jo en gang imellem – må man diskutere ud fra det. Og det sker da, at det bliver imødekommet – det tror jeg mere er reglen end undtagelsen – hvis der er partier, der ytrer ønske om det. Så hvis der er et ønske om det, må man jo indgive det, og så behandler vi det i udvalget.

Kl. 13:50

Den fg. formand (Erling Bonnesen):

Så er det hr. Lars Boje Mathiesen.

Kl. 13:50

Lars Boje Mathiesen (UFG):

Tak. Jeg tvivler ikke på, at man har haft de bedste intentioner, også når det kom til det med den strategiske byplanlægning derude, men vi har også her at gøre med en regering, som siger, at de vil spare på administrationen ude i kommunerne, og at vi skal have mindre bureaukrati. Men i det her lovforslag er nøgleordet jo, at man pålægger kommunerne et stykke arbejde, og jeg citerer:

»Det foreslås, at kommunerne i deres kommuneplanlægning pålægges at styrke det strategiske fokus ...«

Det vil sige, at de skal lave flere handlingsplaner for, hvad de skal gøre. Så hvordan synes ordføreren det flugter med den her overordnede strategi, man har, hvor man også om det økonomiske siger til kommunerne, at de skal spare på administration, at man i de lovforslag, der kommer herinde fra Christiansborg, i hvert fald i det her, pålægger kommunerne en øget administration og bureaukratisk opgave?

Kl. 13:51

Den fg. formand (Erling Bonnesen):

Ordføreren.

Kl. 13:51

Rasmus Horn Langhoff (S):

Jeg tror, at der pålægges en politisk og strategisk stillingtagen til ens kommune og den kommunalbestyrelse, man er blevet valgt til. Jeg har stadig til gode at møde et kommunalbestyrelsesmedlem eller byrådsmedlem, som ikke ønsker at have mere indflydelse på den kommune, de er blevet valgt i.

Jeg ved ikke helt, hvorfor hr. Lars Boje Mathiesen slår sig på ordvalget her, men jeg er af den overbevisning, og det er mit parti også, at jo flere beslutninger vi kan føre tættere på borgerne, desto bedre. Jeg ser en stor, stor værdi i det kommunale selvstyre, hvor man ved, hvor skoen trykker, hvor man kan lave en strategisk udviklingsplan for sin kommune, og hvor man ved, hvad for nogle byer der skal satse ekstra meget på turisme, hvor man gerne vil have noget erhvervsudvikling, og hvor man gerne vil have noget bosætning. Det er en helt naturlig del af en kommunalbestyrelses arbejde at arbejde strategisk med sin egen kommune.

Kl. 13:52

Den fg. formand (Bjarne Laustsen):

Tak. Der er et yderligere spørgsmål til hr. Lars Boje Mathiesen. Værsgo.

Kl. 13:52

Lars Boje Mathiesen (UFG):

Tak for det. Ja, det går jeg da ud fra gælder i mange kommuner, men det er derfor, at der er utrolig stor forskel på, om man bruger ordet at pålægge kommunerne at gøre det, eller om man opfordrer dem til det eller giver dem mulighed for det. For jeg er enig med ordføreren; jeg tror, at der er mange kommuner og lokalpolitikere, der har en interesse i deres lokalsamfund. Men her er det helt essentielt, at det er fra Christiansborg, at man pålægger kommunerne at gøre det, og det er altså et krav. Det er et krav, som kommunerne skal leve op til, og noget, de skal gøre på den måde, som man vil det herindefra. Og der er altså en væsentlig forskel.

Djævlen ligger i detaljen, og det gælder også her. For her er der tale om et krav, man stiller fra Folketingets side, om øget administration og øget bureaukrati, som kommunerne ikke kan fravælge derude, hvis de ikke synes, at det giver værdi for dem.

Kl. 13:53

Den fg. formand (Bjarne Laustsen):

Værsgo til ordføreren.

Kl. 13:53

Rasmus Horn Langhoff (S):

Jeg ser ikke det her som noget, der behøver at give øget administration eller bureaukrati. Det drejer sig sådan set om at give nogle landdistriktskommuner noget mere indflydelse på deres egen kommune. Og jeg vil sige, at hvis ikke de skulle gøre det, hvem skulle så gøre det? Altså, hvem skulle lave den mere detailstyrede planlægning af en landdistriktskommune? Jeg er ikke sikker på, at det er særlig klogt, at vi sidder herinde og gør det. Det er derude, man har de bedste forudsætninger for at gøre det, og det er også det, jeg er fuldstændig overbevist om at alle kommunalbestyrelsesmedlemmer og byrådsmedlemmer ønsker at få lov til at gøre selv.

Kl. 13:53

Den fg. formand (Bjarne Laustsen):

Tak. Så er det hr. Kim Edberg Andersen fra Nye Borgerlige.

Kl. 13:53

Kim Edberg Andersen (NB):

Jeg har siddet i en kommunalbestyrelse, jeg har faktisk været teknik- og miljøudvalgsformand i en kommunalbestyrelse, og vi sidder ofte med det her. Og ja, det bliver uddelegeret til det administrative personale, og så kommer det til at koste penge, for hvis vi pålægger nogen noget, laver de det trofast og lægger det frem. Det er jo virkeligheden. Og det er jo påfaldende. Nu står der en ordfører for Socialdemokraterne heroppe, og lad os så se, om man ikke ønsker heroppefra at presse noget ned over landkommunerne, når vi kommer til klima og sådan noget. Vi skal have nogle vindmøller, nogle solceller og noget, og så er jeg næsten helt sikker på, at vi kommer til at presse det ned i halsen på dem. Så skal de ikke have selvbestemmelse, for det gider vi godt at forholde os til.

Jeg vil gerne stille et spørgsmål om noget andet. Det her er endnu et eksempel, og jeg er ordfører for alting, så jeg ved det faktuelt, på, at et ministerie slår alle mulige ting sammen; alt godt fra havet kommer ind i ét lovforslag. Ordføreren står selv og siger, at hov, nu er jeg desværre løbet tør for tid. Man kan faktisk ikke engang selv nå som ordfører for et regeringsparti at komme det hele igennem. Det er noget juks. Det er simpelt hen noget juks, at regeringen går ud og siger: Der kommer 165 lovforslag – se, hvor meget vi har skåret i det! Det betyder dybest set bare, at de 165 kan vi gange med fem eller seks, fordi alting bliver lagt oveni hinanden.

Mener ordføreren for Socialdemokraterne, at det er en god og respektfuld måde at behandle sine kolleger og det danske folkestyre på?

Kl. 13:55

Den fg. formand (Bjarne Laustsen):

Tak. Værsgo til ordføreren.

Kl. 13:55

Rasmus Horn Langhoff (S):

Ja, det synes jeg. Det kan jeg slet ikke se noget problem i. Enhver ordfører bruger jo den taletid, man har, ved at fokusere på de ting, man gerne vil tale om, og hvad man synes er vigtigst at fremhæve. Jeg har siddet i Folketinget i 12 år nu her, og jeg har været en del oppe på talerstolen. Det er da ikke helt usædvanligt, at en ordfører ikke bruger sin taletid på slavisk at gå et lovforslag igennem, men i stedet for bruger sin taletid på at betone, hvad man synes er vigtigt at hive frem, i sin ordførertale. Det er jo op til ethvert parti og enhver ordfører selv at vurdere, hvordan man bruger sin taletid. Det synes jeg ikke der er nogen grund til sådan at virke meget overrasket over.

Kl. 13:56

Den fg. formand (Bjarne Laustsen):

Tak. Så er det spørgeren.

Kl. 13:56

Kim Edberg Andersen (NB):

Problemet er jo bare, at hvis man så har noget fornuftigt at sige, og det er jeg klar over at Socialdemokraterne ikke altid har, men hvis man nu som ordfører har noget fornuftigt at sige til hvert enkelt delelement, der er i det her lovforslag, og man så ikke har tid nok, så er det, regeringen gør ved at putte al ting sammen i sådan et alt godt fra havet-gryde-forslag  her, jo dybest set at kortslutte det. Det lyder jo så godt, og man får noget igennem, og lige om lidt kommer I ud og siger: Prøv at se alt det, vi har fået igennem, og vi har ikke gjort meget for det, kun 165 lovforslag. Men det er noget juks, og det er disrespektfuldt.

Hør nu her: Hvis der er nogen, der kommer til at bruge rigtig meget ekstra tid, hvis I gider at begynde at tage lovgivningsprocessen seriøst, er det mig, for jeg kommer da sikkert til at sidde hernede ved behandlingerne af alle seks af dem, der er puttet ind i det her. Det gør jeg gladelig, og så har jeg sikkert en indstilling til dem alle sammen. Det ville jeg rigtig gerne have. Jeg synes, det er mangelfuldt og mangel på respekt over for os andre, og du kan være sikker på, at vi kommer til at bede om at få det opdelt.

Kl. 13:56

Den fg. formand (Bjarne Laustsen):

Tak. Så er det ordføreren for besvarelse.

Kl. 13:56

Rasmus Horn Langhoff (S):

Det vil jeg opfordre til. Hvis der er noget, man synes skal ændres i lovbehandlingen, eksempelvis at lovforslag skal deles op, jamen så er der heldigvis mulighed for, at man kan bede om det. Så hvis man ønsker det ved det her lovforslag eller andre lovforslag, skal man gøre det, og så tager vi den derfra. Det er der jo sådan set ikke noget nyt i. Jeg har da oplevet en lang række gange, at vi gør det.

Kl. 13:57

Den fg. formand (Bjarne Laustsen):

Tak. Så går vi videre i spørgerækken til fru Christina Olumeko fra Alternativet. Værsgo.

Kl. 13:57

Christina Olumeko (ALT):

Tak. Alternativet vil gerne erklære sig enig i det, mine gode kollegaer har nævnt.

Jeg vil egentlig bare gerne stille et substantielt spørgsmål til noget af indholdet i de mange lovændringer, vi i dag behandler, nemlig den del, der handler om, at kommunerne får hjemmel til at forbyde, at bygninger bruges til religiøse forhold i bestemte områder. Det fremgår af høringssvarene, at kommunerne er noget uforstående over for, at de skal have den her hjemmel. De mener, at det er unødvendigt. Der er også aktører i høringssvarene, der siger, at det her er bekymrende for religionsfriheden.

Så jeg vil bare spørge ordføreren, hvorfor regeringen finder den her lovændring nødvendig. Og hvad er formålet egentlig med det?

Kl. 13:58

Den fg. formand (Bjarne Laustsen):

Værsgo til ordføreren.

Kl. 13:58

Rasmus Horn Langhoff (S):

Formålet med hele lovforslaget er at skabe bedre mulighed for vækst og udvikling i hele Danmark, ikke kun i de største byer, men også ud i landdistrikterne, og at give kommunerne større indflydelse på udviklingen, også den strategiske udvikling, i den enkelte kommune. Det er selveste formålet. Hvis det her lovforslag bliver vedtaget – og det ser det ud til, i og med at det er på baggrund af en politisk aftale mellem Socialdemokratiet, Venstre, Konservative og Dansk Folkeparti, og Moderaterne har tilsluttet sig efter valget – vil kommunerne få nogle redskaber, de kan gøre brug af. Og hvis de ikke ønsker at gøre brug af det, er det jo heldigvis sådan, at man kan lade være med at gøre brug af det. Så den mulighed vil jo også være der.

I forhold til ordføreren for Alternativet er der jo igen det, at ønsker man at få delt nogle ting op, eller at noget skal ændres, er det jo bare at komme i gang og foreslå det i udvalgsbehandlingen. Og hvis der er ændringsforslag til lovforslaget her, som vil gøre, at man vil kunne tilslutte sig, så kom med det. Lad os forhandle om det i udvalget efterfølgende.

Kl. 13:59

Den fg. formand (Bjarne Laustsen):

Tak. Spørgeren får et yderligere spørgsmål.

Kl. 13:59

Christina Olumeko (ALT):

Tak. Jeg synes ikke, det var et særlig direkte svar på det, jeg spurgte om. Så nu spørger jeg lidt mere specifikt. En af de lovændringer, der er i det her lovforslag, vil give kommunerne mulighed for at forbyde, at bygninger bruges til religiøse formål i bestemte områder. Vil ordføreren ikke dele regeringens overvejelser – eller i hvert fald bare Socialdemokratiets overvejelser – omkring, hvilken betydning det kan have for religionsfriheden for borgere i det her land?

Kl. 14:00

Den fg. formand (Bjarne Laustsen):

Værsgo til ordføreren.

Kl. 14:00

Rasmus Horn Langhoff (S):

Jeg mener ikke, at det har nogen betydning for religionsfriheden i det her land.

Kl. 14:00

Den fg. formand (Bjarne Laustsen):

Tak. Så er det fru Marianne Bigum fra SF for et spørgsmål.

Kl. 14:00

Marianne Bigum (SF):

Mange tak. Jeg vil høre ordføreren om, i hvilken grad regeringen og ordførerens eget parti har taget naturhensyn med i det her lovforslag, set i forhold til vores internationale forpligtelser om at bidrage til 30 pct. natur.

Kl. 14:00

Den fg. formand (Bjarne Laustsen):

Værsgo til ordføreren.

Kl. 14:00

Rasmus Horn Langhoff (S):

Jamen det indgår i hele vores arbejde. Det var jo også en stor del af udmøntningen af planloven, som i virkeligheden hænger sammen med det her lovforslag, og som vi vedtog her i foråret 2023. Så det synes jeg da hænger ganske naturligt sammen. Jeg nævnte det også sådan helt konkret i forhold til den her forgrønningsprocent i bymidter, altså også at have fokus på at styrke biodiversiteten i de små byer og at have det som en bedre mulighed for de enkelte kommuner, så det mener jeg hænger ganske naturligt sammen. Det er klart, at det her ikke kun skal ses i forhold til det her lovforslag. Det skal ses i naturlig forlængelse af den aftale, der blev udmøntet i foråret, og som jo netop handlede om at understøtte den grønne omstilling.



Kl. 14:01

Den fg. formand (Bjarne Laustsen):

Tak, og så er det spørgeren for endnu et spørgsmål.

Kl. 14:01

Marianne Bigum (SF):

Mange tak. Men nu spurgte jeg jo – og det kan være, jeg ikke var præcis, og det undskylder jeg – til naturen, altså ikke kun forgrønning af bymidter og bynatur, men naturhensyn og det faktum, at vi har brug for meget mere natur, også uden for byerne i Danmark. I hvilken grad er der taget højde for det i det her lovforslag?



Kl. 14:01

Den fg. formand (Bjarne Laustsen):

Værsgo til ordføreren.

Kl. 14:01

Rasmus Horn Langhoff (S):

Når vi f.eks. kigger på kystbeskyttelseslinjen, er vi fuldstændig opmærksomme på, at det ikke er, fordi vi ønsker at gøre op med de regler og de love, vi har på landsplan, og som handler om at beskytte vores kyster. Det her har et fokus på med nogle meget små nålestik at give mulighed for, at de rigtig gode regler, vi har, og som skal beskytte vores kyster og vores natur, ikke ender med at blive så firkantede, så det sætter udviklingen ude i landdistrikterne fuldstændig i stå og gør, at man ikke kan få bygget et toilet nede ved stranden, eller at man ikke må sætte skraldespande op, eller at man ikke må bygge bænke rundtomkring, altså at det sætter tingene i stå, fordi reglerne er så rigide. Det må kunne lade sig gøre, og det mener jeg også sagtens det kan. Tingene går hånd i hånd i forhold til både miljøhensyn, klimahensyn, og vi sørger for, at tingene ikke behøver at gå helt i stå ude i landdistrikterne.

Kl. 14:02

Den fg. formand (Bjarne Laustsen):

Tak til hr. Rasmus Horn Langhoff fra Socialdemokratiet. Vi går videre i ordførerrækken, og det er hr. Hans Christian Schmidt fra Venstre som ordfører. Værsgo.

Kl. 14:02

(Ordfører)

Hans Christian Schmidt (V):

Tak, formand, og tak for ordet. Jeg vil i grunden godt starte med noget lidt andet end lige lovforslaget, nemlig med lidt proces, for jeg synes, der er grund til at rose ministeren for bl.a. den landdistriktskonference, vi havde i Vejle, hvor der kom utrolig mange mennesker, og hvor ministeren også høstede stor og velfortjent anerkendelse for sin indsats. Det synes jeg fortjener at vi gør lidt opmærksom på, for det sker alt for sjældent her i Folketinget, og jeg synes, at når man bruger så meget tid på det og man er så lydhør over for andre, så bør det også roses ved lejligheder som i dag. Så det vil hermed være gjort til ministeren.

Lovforslaget bygger jo på en grundig evaluering af planloven, som også min kollega lige var inde på, og en lang række myndigheder og interessenter har bidraget til den evaluering, og med lovforslaget gennemføres der flere elementer fra den politiske aftale fra juni 2022 som opfølgning på evalueringen.

Der er tale om et omfattende lovforslag – det er der også nogle der har været inde på – som berører mange lovgivninger, både selvfølgelig planloven, men også naturbeskyttelsesloven, lejeloven og kolonihaveloven. Og jeg vil godt den her lejlighed sige, at vi har fået nogle henvendelser, bl.a. fra den organisation, der hedder Hjem til Alle, hvor Winni Grosbøll, den tidligere borgmester fra Bornholm, er formand, og jeg synes, at de synspunkter, der er der, skal vi tage med, ligesom vi skal det med Sammenslutningen af Danske Småøer, som også har henvendt sig til os, og vi skal prøve at kigge på, om der er noget af det, vi kan imødekomme. Det er i hvert fald nogle fornuftige ting, de har skrevet hver for sig.

Lovforslagets indhold strækker sig vidt, som jeg sagde før, med forslag til ændringer og tilføjelser til alt fra styrkelse af øudvikling og nye muligheder på landet, til ungdomsboliger og bedre mobildækning i hele landet. Særlig vil jeg så fremhæve på Venstres vegne, at vi med lovforslaget indfører krav i planloven om, at kommunerne i kommuneplanen skal foretage en strategisk planlægning for levende bymidter med angivelse af målsætninger for levende bymidter, herunder placeringen af offentlige bylivsskabende funktioner i bymidten som f.eks. bibliotek, sundhedshus, rådhus, uddannelsesinstitutioner og offentlig transport og bylivsskabende elementer som bevaring af kultur, miljø og bygninger. Målsætningerne og virkemidlerne skal udarbejdes i dialog med byens private og civile aktører. Det er alt sammen noget, som vi støtter.

Et vigtigt punkt i lovgivningen er også forslaget om øudvikling, som jeg nævnte før, med det formål at fremme vækst og udvikling på øerne. En øudviklingsplan udarbejdes af kommunalbestyrelsen på initiativ af øens beboere og med udgangspunkt i lokale ønsker, behov og konkrete forhold. En øudviklingsplan skal omfatte hele øen og fastlægge sammenhængen mellem lokal udvikling og fortsat hensyntagen til beskyttelse af natur og landskab. Planen kan godt fravige regler om byggeri og anlæg i kystnærhedszonen, f.eks. omdanne overflødiggjorte bygninger inden for kystnærhedszonen til håndværks- og industrivirksomhed, mindre butikker, liberale erhverv, forenings- og fritidsformål. Det synes vi alt sammen er godt. Og planen kan give mulighed for f.eks. faciliteter i tilknytning til eksisterende anlæg inden for 100-300 m fra kysten.

Samtidig glæder det os, at der med lovforslaget gives bedre mulighed for bosætning og udvikling af landsbyer, og kommunerne får mulighed for inden for rammerne af den strategiske planlægning for landsbyer i tæt dialog med lokalsamfundet at foretage en videre geografisk afgrænsning af landsbyer end i dag, også for de landsbyer, der ikke er i tilbagegang, så vi også bidrager til og fortsat hjælper de landsbyer, som er i fremgang. Dem må vi nemlig ikke glemme. Så inden for afgrænsningen kan der gives landzonetilladelse til nyt byggeri med mere attraktive placeringer i og i tilknytning til den eksisterende landsby samt anlæg til rekreation, stier ud i naturen m.m.

De nævnte punkter er selvfølgelig kun et udpluk af, hvad der foreslås af gode initiativer. Det er i bund og grund en god lovændring, som der kommer her på planområdet. Evalueringen af planloven er et vigtigt skridt i retning af en mere helhedsorienteret og åben planlægning af vores land, som særlig i denne evaluering har haft fokus på at sikre bedre udviklingsmuligheder på vores øer og i vores landsbyer.

Venstre støtter forslaget. Tak for ordet.

Kl. 14:07

Den fg. formand (Bjarne Laustsen):

Tak for talen. Der er lige en kort bemærkning til fru Susie Jessen fra Danmarksdemokraterne. Værsgo.

Kl. 14:07

Susie Jessen (DD):

Tak for det. Jeg har bare lige et specifikt spørgsmål, og det handler om det her med glamping. For vi kan jo i og for sig godt blive enige om, at det kan være rigtig, rigtig godt for især landdistrikterne at kunne udvikle det her med glamping, som jo er meget oppe i tiden. Men der er også nogle bekymringer i høringssvarene omkring det her med, at det kan skabe en konkurrenceforvridende situation for campingpladserne, for de er jo underlagt campingreglementet, som vi har beskæftiget os lidt med – og det er jo noget af en omgang, ikke? Så mit spørgsmål er egentlig bare, hvordan vi kan forhindre, at det her kan skabe en dårlig situation for de gode campingpladser, som jo også betyder rigtig meget for vores landdistrikter.

Kl. 14:08

Den fg. formand (Bjarne Laustsen):

Tak. Værsgo til ordføreren.

Kl. 14:08

Hans Christian Schmidt (V):

Nu kender jeg jo ordføreren, der er formand eller forkvinde for Landdistriktsudvalget, som en, der virkelig er nøje med at holde godt fast i synspunkterne og bide sig fast i de her ting. Så jeg er nu ikke i tvivl om, at det kommer vi til at drøfte i Landdistriktsudvalget og det kommer vi til at tage med. Men jeg vil også godt imødekomme det og sige, at jeg selv synes, det er meget vigtigt, at vi ikke får opsat nogle ulige konkurrencevilkår i forhold til de to ting. For det er jo klart nok, at campingreglement har vi virkelig haft nogle slåskampe med, og det er bøvlet; det må man sige. Derfor er det også vigtigt, at vi ser det i det lys. Så jeg støtter og er enig i spørgerens spørgsmål.

Kl. 14:08

Den fg. formand (Bjarne Laustsen):

Værsgo til spørgeren.

Kl. 14:08

Susie Jessen (DD):

Tak. Jeg vil også bare give en anerkendelse af, at vi herinde er nødt til i det store og hele også at få kigget på det her campingreglement, fordi der er så mange barrierer her for campingpladserne, som forhindrer, at de egentlig kan udvikle sig derude, og de er jo en vigtig del af vores land, kan man sige. Og når det her kommer, har jeg bare den der bekymring om, at der bliver noget konkurrenceforvridning, som kan ødelægge meget for de gode campingpladser. Så jeg er glad for, at vi også fremover kan have den diskussion.

Kl. 14:09

Den fg. formand (Bjarne Laustsen):

Værsgo til ordføreren.

Kl. 14:09

Hans Christian Schmidt (V):

Jamen altså, jeg vil bare bekræfte, at campingpladser jo er noget, som – nu bruger jeg udtrykket almindelige danskere – danskere i hvert fald godt kan lide, altså det der fællesskab, som de i høj grad bruger. Derfor skal vi værne om det, og derfor skal vi også sørge for, at vi giver det et serviceeftersyn en gang imellem, og det må gerne være nu.

Kl. 14:09

Den fg. formand (Bjarne Laustsen):

Tak til hr. Hans Christian Schmidt fra Venstre. Der var ikke flere korte bemærkninger. Vi kan gå videre i ordførerrækken, og det er hr. Mike Villa Fonseca fra Moderaterne som ordfører. Værsgo.

Kl. 14:09

(Ordfører)

Mike Villa Fonseca (M):

Tak for ordet, formand. Denne korte tale fremlægger jeg på vegne af ordføreren på området, som er hr. Henrik Frandsen, da han desværre ikke lige har mulighed for at være til stede her i salen. Lovforslaget, som vi behandler i dag, omhandler ændringer i planloven og en række andre love og er bygget op om en række temaer, der hver rummer flere forslag. Med andre ord er det et lovforslag med mange elementer i sig.

Meget er allerede blevet sagt af mine ordførerkollegaer, og det bakker Moderaterne op om. Jeg vil derfor ikke sige yderligere, end at det er glædeligt, at vi med lovforslaget er med til at frisætte de mindre øer, sådan at øboerne kan opfordre deres kommunalbestyrelse til at udarbejde nye øudviklingsplaner – udviklingsplaner, der kan være med til at skabe liv og nye muligheder til gavn for øernes beboere og ikke mindst skabe bedre vilkår for turisme ude på øerne. Det er rigtig godt for de mindre øer, og det er godt for hele Danmark. Moderaterne støtter op om lovforslaget.

Kl. 14:11

Den fg. formand (Bjarne Laustsen):

Tak. Så er der lige en kort bemærkning til fru Susie Jessen fra Danmarksdemokraterne.

Kl. 14:11

Susie Jessen (DD):

Tak for den korte tale til et kæmpestort lovforslag her. Ordføreren er jo ligesom jeg selv nyvalgt, og jeg vil egentlig bare gerne lige høre ordførerens overvejelser over, om ordføreren godt vidste, at der var de her kæmpe puljelovforslag i Folketinget, og hvordan ordføreren har det med, at der kommer de her puljeforslag med så mange love samlet på en gang, der behandler så mange ting på en gang, og om det her er positivt eller negativt for lovbehandlingen og vores demokrati.

Kl. 14:11

Den fg. formand (Bjarne Laustsen):

Værsgo til ordføreren.

Kl. 14:11

Mike Villa Fonseca (M):

Tak til spørgeren. Spørgeren og jeg kender også hinanden godt, så jeg vil være hudløst ærlig og sige, at jeg som sagt står her som vikar på området, og ordføreren synes jeg helt sikkert I skal snakke videre med og drøfte det her med i Udvalget for Landdistrikter og Øer. Jeg er ikke konkret helt nede i detaljerne med det, spørgeren nævner her, desværre.

Kl. 14:11

Den fg. formand (Bjarne Laustsen):

Tak. Der er ikke flere spørgsmål til hr. Mike Villa Fonseca. Så vi går videre i ordførerrækken til fru Marianne Bigum fra SF som ordfører. Værsgo.

Kl. 14:12

(Ordfører)

Marianne Bigum (SF):

Mange tak. Vi står her jo i dag med en buket af et lovforslag, som hedder noget så mundret som forslag til lov om planlægning og forskellige andre love, og som man har været inde på i debatten indtil nu, ligger der rigtig mange ting i det her forslag. Det, der er vigtigt for mig at sige, er, som jeg også gjorde sidste gang, jeg holdt en ordførertale som planlovsordfører, at planloven faktisk bestemmer alt. Det sagde min gode ven Jeppe, dengang jeg kom i kommunalbestyrelsen, og det er sådan set stadig væk gældende.

Hvad der også er en realitet, er, at vi i dag bruger landskaberne i Danmark på en måde, som ikke er bæredygtig. Biodiversitetsrådet vurderer, at kun 2,3 pct. af Danmark er beskyttet natur, og de har ovenikøbet nedjusteret det til 1,8 pct., fordi naturnationalparkerne, som ellers er aftalt, ikke er blevet realiseret. Der er generelt brug for en styrket arealplanlægning og ikke mindst -prioritering, for der er simpelt hen ikke plads til alt det, vi gerne vil i lille Danmark. Derfor er der også brug for en klar landspolitisk linje, som på tværs af kommunegrænser sikrer en strategisk indsats. Derfor er noget af det, jeg bemærker ved det her lovforslag, og som jeg simpelt hen ikke forstår, at man vil fjerne kravet om en landsplanredegørelse her i Folketingssalen. For når planloven bestemmer alt, synes jeg faktisk, det er vigtigt, at vi også nationalt og her i Folketingssalen tager det vigtige ansvar på os.

Nu havde vi i går muligheden for en teknisk gennemgang af det her lovforslag, og jeg står egentlig tilbage med endnu flere spørgsmål, end da vi startede, og rigtig mange, jeg ikke har nået at få stillet. Så det kommer jeg til at følge op på. Noget af det, der bekymrer mig i det her forslag, er, at man simpelt hen grundlæggende med det her lovforslag ikke begrunder, hvorfor man vil gøre de forskellige ting. Bestemmelser i planloven skal kunne underbygges med en planlægningsmæssig begrundelse, og tilsvarende burde det være tilfældet, når vi fremsætter ændringsforslag til planloven. Men væsentlige ændringer i det her lovforslag er ikke underbygget med konkret at påpege et behov baseret på analyser og praktiske erfaringer, væsentlige argumenter i høringssvarene er der simpelt hen ikke refereret til, og begrundelsen af de her tiltag består i vid udstrækning af at henvise til aftalen af 15. juni 2022.

Så vil jeg sige, at en af de andre ting, som også undrer mig rigtig meget, er afsnittet omkring Agenda 21, og at man simpelt hen vil fjerne det fra planloven. Agenda 21 blev vedtaget på FN's konference for miljø og udvikling i 1992. Målet er bæredygtig udvikling i det 21. århundrede, og jeg tror, vi alle sammen ved, at det har vi ikke endnu, og det væsentlige i den her aftale er netop, at man har et kapitel om, at det skal omsættes til lokale initiativer, altså mindre snak og mere handling, og det er så det, vi i dag kender som Agenda 21. Så jeg forstår simpelt hen ikke, hvorfor man vil fjerne det her fra planloven, og det er nogle af de ting, som vi kommer til at spørge ind til.

Så er der også omdannelseslandsbyer. Jeg kommer selv fra en lille landsby, der hedder Tikøb, og jeg mener, at vi er 512 mennesker i downtown Tikøb. Vi har ikke noget lyskryds, vi har en enkelt fodgængerovergang, og da jeg var barn, ville man, hvis man gik rundt i hele byen, møde både farmor og farfar, forældre, faster og onkel og en masse andre, man kendte. Så jeg forstår godt behovet for en landsbypolitik, men jeg undrer mig rigtig meget over, at nogle af de her udpegningskriterier i omdannelseslandsbyerne betyder, at hvis man bliver kategoriseret som omdannelseslandsby, kan nogle af de her arealer simpelt hen overlappe med det, som vi ellers i et Grønt Danmarkskort har kaldt for »potentielle naturområder« og »potentielle økologiske forbindelser«. Det forstår jeg ikke, og det undrer mig rigtig meget, at man vil gøre det, og jeg har stadig væk ikke hørt et svar på, hvorfor man vil det, og hvad man ellers vil gøre for eventuelt at kompensere for det.

Så er der noget andet kritisk, og det er i forhold til at der simpelt hen er manglende klagemuligheder for øudviklingsplanerne. Igen forstår jeg godt behovet for, at øerne gerne vil udvikle sig, men jeg synes, det virker mærkeligt, sådan som jeg læser det, at kommunalbestyrelsen kan vedtage en øudviklingsplan, og at borgerne så ikke har mulighed for at klage, hvis der er noget, de er uenige i. Ligeledes er det i forhold til høringer. Hvis kommunerne ændrer noget i kommuneplanen, lægges der op til, at de ikke behøver at indkalde idéer og forslag fra borgerne. Jeg synes, det er den helt forkerte vej at gå, når vi netop skal have en relevant borgerinddragende kommunalplanlægning af, hvad deres arealer skal bruges til.

Der er andre kritiske ting i det her lovforslag i forhold til strandbeskyttelseslinjerne og kystnærhedszonerne og så ikke mindst hele det her med beskyttelsen af jord- og stendiger, som også forsvinder, hvis landsbyerne går fra landzone til landsbyer i byzone. Tak.

Kl. 14:17

Den fg. formand (Bjarne Laustsen):

Tak for talen. Der er ikke nogen korte bemærkninger til fru Marianne Bigum fra SF. Vi går videre i talerækken, og det er nu fru Susie Jessen fra Danmarksdemokraterne. Værsgo.

Kl. 14:17

(Ordfører)

Susie Jessen (DD):

Tak. Med lovforslaget, som vi førstebehandler i dag, tager vi fat i reguleringer og finjusteringer af en stor buket af love inden for forskellige kategorier som byudvikling, ungdomsboliger, udviklingsmuligheder, mobildækning og lidt mere til. Med andre ord vil jeg nok sige, at det her er et kludetæppe, og det er også et ret problematisk kludetæppe. For det er ikke positivt, at vi kommer til at lovbehandle så meget her under én paraply, der ikke som sådan har noget med hinanden at gøre. Det kommer jeg tilbage til.

Da det her lovforslag rummer meget, kan jeg ikke kom ind på det hele i den her tale, ligesom Socialdemokratiets ordfører sagde det. Jeg vil dog gerne fremhæve nogle punkter, som vi finder positive, og så kommer jeg også ind på lidt negativt. For Danmarksdemokraterne er det selvfølgelig vigtigt, at vi sikrer et Danmark i balance og et vedvarende fokus på, hvordan vi gør det nemmere og ikke sværere at bo uden for de store byer. Vi ved, at planloven indeholder en del barrierer, hvilket der også løbende er blevet kigget på herinde fra Christiansborgs side af.

Overordnet set mener vi, at det her lovforslag i nogen grad tager fat på nogle områder, der kan bidrage til noget positivt. Jeg vil bl.a. nævne det her med forsøgsprojekter med omdannelse af overflødiggjorte bygninger inden for strandbeskyttelseslinjerne. Det mener vi er et positivt element, som kan skabe en del mere positiv turismeudvikling i områder, der har behov for det. Jeg vil også nævne det positive i, at der åbnes op for bedre muligheder for mobildækning i hele landet. I dag er det sådan, at der i planloven er nogle landzoneregler, der så forhindrer opsætning af master, der ikke opstilles ved eksisterende bebyggelse. Og som jeg læser det, tages der i lovforslaget også forbehold for, at man stadig tager hensyn til naboer og natur og andre ting, og derfor er vi som udgangspunkt også positive over for, at man gør en indsats for en bedre mobildækning, for det er der også behov for.

Vi synes egentlig også, at det her med, at man åbner op for nye muligheder for glamping, som jo er blevet en efterspurgt overnatningsform, er fint, men når det så er sagt, er vi også bekymret over, at den her del kan skabe konkurrenceforvridning i forhold til campingpladserne, som jo ligger under for et ret rigidt campingreglement, som også trænger til et eftersyn. Så vi håber, at der i udvalgsarbejdet kan blive kigget på den potentielle konkurrenceforvridning af det her område, så vi kan skabe en løsning, der ikke ender med at skabe dårligere rammer for campingpladserne, fordi vi tillader nemmere rammer for glamping op til otte enheder.

Så er jeg også ret bekymret over, at stiftsøvrighedens selvstændige indsigelsesret indskrænkes for vindmøller og solceller. I Danmarksdemokraterne mener vi, at dem, der er berørt af vindmøller og solceller, skal høres og inddrages. De skal ikke have indskrænket deres muligheder og have færre muligheder for indsigelse. Områderne omkring vores kirker skal ikke altid plastres til i vindmøller og solceller, og jeg mener, det er enormt ærgerligt, at det her stykke ligger gemt i en pulje i det her store lovforslag. Jeg er også bekymret over, at vores lystbådehavne i Danmark har udsigt til endnu mere bureaukrati.

Så i Danmarksdemokraterne kommer vi ikke til at sige i dag, om vi stemmer ja eller nej, for det her forslag rummer nogle gode elementer, men der er altså også nogle alarmklokker, der bimler i forbindelse med andre ting. Hvorfor skal jeg stemme ja til at skabe nogle gode rammer for udvikling af overflødiggjorte bygninger, hvilket er rigtig godt, men så samtidig også stemme for at indskrænke kirkernes indsigelsesret over for vindmøller og solceller? Hvorfor skal jeg stemme ja til gode forbedringer med studieboliger, men så samtidig også sluge den der kamel med campingpladserne, der bliver udsat for konkurrenceforvridning? Skal jeg stå her og stemme ja til gode udviklingsmuligheder for danske småøer, hvilket jeg er stor tilhænger af, men så samtidig også lige skulle give lystbådehavnene lidt flere administrative byrder?

Det er ikke positivt, at så mange lovforslag bliver puljet under ét lovforslag. De her ting har ikke som sådan noget med hinanden at gøre, og vi skal have det delt op. Det håber vi virkelig der vil være en vilje til her i Folketinget, så vi kan komme i bund med de her ting og få lavet noget grundig lovgivning. Det er der behov for i stedet for de her store puljelovforslag. Hvis alt det her ikke kan lade sig gøre, vil vi selvfølgelig vende tilbage med ændringsforslag, politiske betænkninger osv. Tak for ordet.

Kl. 14:21

Den fg. formand (Bjarne Laustsen):

Tak til fru Susie Jessen fra Danmarksdemokraterne. Der er ingen korte bemærkninger, så vi kan gå videre i ordførerrækken til hr. Steffen Larsen fra Liberal Alliance. Værsgo.

Kl. 14:22

(Ordfører)

Steffen Larsen (LA):

Mange tak, hr. formand. Lovforslaget her indeholder jo en meget lang række punkter, og jeg skal nok forskåne forsamlingen for at få gennemgået dem alle. Men jeg vil blot påpege, at der er et par enkelte gode elementer deri, og i Liberal Alliance er vi for gode ting og imod dårlige.

Det bliver bl.a. nemmere for kommunerne at sikre mere natur i byerne, på øerne bliver det lettere at bruge eksisterende bygninger inden for strandbeskyttelseslinjen til turismeformål, og hvis man f.eks. vil åbne en iskiosk i en gammel fiskerhytte på stranden på Lyø, skal man kunne det. Og man vil gøre det nemmere for kommunerne at give tilladelse til opsætning af mobilmaster i landdistrikterne til glæde for de mange mobiltelefonbrugere i de områder.

Det er alt sammen noget, der gavner borgerne, både i vores byer og på landet. Derfor bakker Liberal Alliance op om forslaget, og derfor stemmer vi også for forslaget. Men vi hører også de bekymringer, der er, og ønsker om opdeling, og vi er ikke afvisende over for, at det kan komme på tale. Tak.

Kl. 14:23

Den fg. formand (Bjarne Laustsen):

Tak til ordføreren for Liberal Alliance, hr. Steffen Larsen. Der var ingen korte bemærkninger, og vi kan gå videre i ordførerrækken til Andreas Karlsen fra Det Konservative Folkeparti. Værsgo.

Kl. 14:23

(Ordfører)

Andreas Karlsen (KF):

Tak for det, formand. Jeg har fornøjelsen af at være vikar for vores ordfører på området, Niels Flemming Hansen, som er i Moldova i dag, og derfor har I den udsøgte fornøjelse at skulle høre på mig.

Hold da op for et forslag, der jo repræsenterer alt godt fra havet. Som udgangspunkt er vi sådan set rigtig positive over for forslaget, der – som de tidligere talere også har været inde på – har en masse gode elementer omkring grøn omstilling, bæredygtighed og en styrket natur. Planloven er med til at sikre den grønne omstilling, og det betyder meget for os Konservative, at vi tager hånd om omstillingen og ikke efterlader regningen til næste generation.

Derudover er det vigtigt at understrege, at enhver byplanlægning bør foregå i meget tæt dialog mellem kommune og det lokale erhvervsliv i en inddragende og meget tidlig proces. Dette gælder både de store og de mindre ændringer. Det er altså ude i kommunerne, man ved hvor skoen trykker.

Vi sender også et par udfordringer hen under andenbehandlingen vedrørende specielt studieboliger. Samtidig har vi et ønske om, at ministeren tager fat i f.eks. KL og får diskuteret muligheden for en hvidbog, således at vi politikere har en bedre mulighed for at kende baggrund, formål og konsekvenser i forbindelse med alle de her planlovsændringer. I den forbindelse kunne vi også godt tænke os en dialog om, hvordan fremtidens bymidter ser ud, og hvad de skal kunne. Det er jo væsentligt for fremtiden, at kommunernes og erhvervslivets og ikke mindst befolkningens syn på bymidten er så ensartet som muligt, så vi sikrer os så godt som muligt mod døde byer, og sikrer, at specialvarehandelen ikke forsvinder og dermed fjerner en del af grundlaget for mindre byer og det, der skaber liv i bymidten.

Vi støtter forslaget. Tak for ordet.

Kl. 14:25

Den fg. formand (Bjarne Laustsen):

Tak til hr. Andreas Karlsen fra Det Konservative Folkeparti. Der var ikke nogen korte bemærkninger, så vi går videre i ordførerrækken til fru Jette Gottlieb fra Enhedslisten. Værsgo.

Kl. 14:25

(Ordfører)

Jette Gottlieb (EL):

Tak. Det begynder at ligne en hel del vink med en vognstang. Igen får vi et bunkeforslag, igen en uforsvarlig lovbehandling, hvor der foreslås ændringer i 12 forskellige lovkomplekser, hvilket kunne være forsvarligt, hvis det omhandlede sammenhængende problemstillinger; det gør det imidlertid ikke. Der er tale om – ved en hurtig optælling – 27 forskellige forslag plus 4, der kommer oven i de aftaler, der i forvejen ligger. Altså er der 31 forskellige forslag i alt. Nogle af dem har dog en vis substantiel sammenhæng, så det kan vi jo leve med, men der er i hvert fald også to forskellige forligskredse, og det vender jeg tilbage til.

Enhedslisten ser flere bekymrende elementer i forslaget til en ny planlov. Nogle af elementerne blev allerede indført i den eksisterende planlov fra 2017, og det var grunden til, at Enhedslisten ikke støttede ændringerne dengang. Med revisionen, der fremsættes med L 62, fastholder man for det første muligheden for at udlægge arealer til detailhandel. Og specielt udvalgsvarer er jo vigtige uden for bymidterne i de mindre og mellemstore byer. Man kunne kalde det storcentre eller noget. Den mulighed blev indført dengang i 2017, selv om vi ved, at sådan nogle udlæg, som kommunerne i øvrigt benytter sig flittigt af, får flere til at tage bilen på indkøb, fører til mere trafik og udtømmer butikslivet i de eksisterende bymidter. L 62 pålægger ganske vist kommunerne at lave en strategisk planlægning af sine bymidter, men mage til selvmodsigende hensigter skal man da lede længe efter. Man fjerner jo ikke det element i loven, som måske er den vigtigste årsag til, at bymidterne udtyndes.

For det andet fastholdes adgang til at etablere virksomheder, kontorer, butikker og boliger i landzonerne. Resultatet er igen en mere spredt bebyggelse, mere biltrafik og et større CO2-udslip. Det er ikke lige det, landet og klimaet har brug for i den nuværende situation. Det er skuffende, at denne såkaldte opfølgning på evaluering af planloven ikke får rullet disse elementer af loven tilbage.

For det tredje, og det er så noget nyt, afskaffes landsplanredegørelsen, altså den forpligtelse, som regeringen i den gældende planlov har til at fremlægge en politisk udmelding om den fremtidige fysiske og funktionelle udvikling i landet. Og det er, selv om en ret lang række høringssvar fra så forskellige aktører som erhvervsorganisationer, grønne foreninger, kommuner og fagfolk – alle mulige – anbefaler, at landsplanredegørelsen bevares. Når den alligevel foreslås afskaffet, er det, fordi partierne bag opfølgningsaftalen er blevet enige om det. Altså, hvorfor? Fordi vi er blevet enige om det. Der gives ikke nogen yderligere begrundelse. Det samme gælder Agenda 21.

Landsplanredegørelsen har indtil nu været den mulighed, politikerne og offentligheden har haft til at forholde sig til fremtidens regionale strukturer i forholdet mellem by og land – styrkelsen af et Danmark, der hænger sammen, eller et Danmark i bedre balance, som det jo hedder. Jeg vil opfordre partierne bag aftalen til at revidere deres beslutning, også i lyset af høringssvarene. Jeg vil opfordre ministeren til at tilkendegive, om hun er parat til at tage initiativ til sådan en ændring.

Ud over det nævnte er der flere problematiske elementer i lovforslaget, f.eks. at der åbnes for nye aktiviteter inden for strandbeskyttelseslinjen. Det vidner måske ikke om den mest rettidige omhu, når man tænker på de seneste ugers begivenheder langs vores kyster. Desuden vil man give kommunerne adgang til at overføre landsbyer fra landzone til byzone, hvilket giver en risiko for flere byfunktioner på landet, mere spredt bebyggelse og vækst i trafikken.

Det sidste, jeg kan nå at trække frem af lovforslaget, er, at lovforslaget afskaffer forskellige former for klageadgang. Hvis man ønsker en forenkling, kunne man forkorte klagefristerne og klagebehandlingstiden ikke mindst. Men ved at afskaffe klageadgangen afskaffer man den folkelige deltagelse i udformningen af vores lands regionale struktur. Allerede disse ting gør, at vi ikke kan støtte lovforslaget.

Men det sidste hjørne af det fremsatte lovforslag udmønter en del af den aftale om bygge- og boligpolitiske indsatser, som vi selv er med i. Den står vi selvfølgelig ved, men vi ønsker, at L 62 i det mindste bliver opdelt af respekt for de to forskellige forligskredsaftaler, således at vi kan stemme for den del af forslaget.

Hvis tiden rækker – og det er så specielt rettet til Præsidiet – vil jeg sige, at det er en helt upassende lovbehandling, der finder sted, når man fremsætter et lovforslag om torsdagen for derefter at sætte det til første behandling den følgende fredag efter en uge, hvor der har været mødefri på grund af session i Nordisk Råd. Sådan kan man ikke fungere.

Kl. 14:30

Den fg. formand (Bjarne Laustsen):

Tak for den ordførertale. Der er ikke nogen korte bemærkninger til fru Jette Gottlieb fra Enhedslisten, så vi kan gå videre i talerrækken, og det er fru Zenia Stampe fra Radikale Venstre som ordfører. Værsgo.

Kl. 14:30

(Ordfører)

Zenia Stampe (RV):

Tak for det. Jeg vil heller ikke gennemgå de 27 punkter. Jeg sad også og talte dem for lidt siden. Jeg synes, at det ville være urimeligt at rette al kritik mod vores landdistriktsminister, fordi det her er udtryk for et meget større problem, synes jeg, i den måde, vores folkestyre fungerer på. For det her er jo et meget, meget tydeligt bevis på, at magten sjældent ligger her i Folketinget og i Folketingssalen, når vi behandler lovforslag. Magten ligger i de forhandlinger, der tit går forud i forbindelse med aftaler og forlig. Og det kan være fornuftigt indimellem, men jeg synes, at lige præcis med det her forslag ser vi jo bare, også når vi kigger på høringssvarene, at der er en forskydning; at beslutningerne bliver truffet ovre i ministerierne, og lang tid efter ender de så her, og det er så først på det tidspunkt, at os, der ikke er med i forligskredsen, men jo også høringsparterne, får anledning til at blande sig. Og det bliver et større og større problem, synes jeg, for vores folkestyre. Jeg tænker også, at det må være problematisk for nogle af dem, som er med i forligene – vi er med i et af de to forlig, der indgår i aftalen her – at mange af de ting, man har siddet og forhandlet, har man måske i virkeligheden ikke vidst, hvad parterne sagde om. Det finder man så ud af flere år efter, men der er det for sent at lave dem om.

Jeg synes, at det er et generelt problem, men jeg synes, at lige præcis på det her planlovsområde bliver problemet bare endnu tydeligere, altså den her forskydning mellem de reelle forhandlinger, som ligger, lang tid før det ender i Folketingssalen, og som involverer en meget snævrere kreds og ikke foregår i den åbenhed, som ellers er en betingelse for vores lovbehandling her. Så desværre kan jeg heller ikke, synes jeg, lave en meget, meget kvalificeret gennemgang af alle 27 forslag. Det er der for det første slet ikke tid til inden for rammerne af et lovforslag, der egentlig kun burde omhandle én ting, men jo så i det her tilfælde omhandler 27 forslag. Men det er også forhandlinger, der er foregået i en kreds, som vi, mit parti, ikke har været en del af, og derfor har vi jo heller ikke haft adgang til alle de informationer, der måtte ligge til grund for de her forslag.

I forhold til vores endelige indstilling tror jeg godt jeg kan, måske ikke love – det skal man jo aldrig, medmindre man ved, at man er hundrede procent sikker – men jeg tror godt, jeg kan tilkendegive, at vi regner med at støtte forslaget, og jeg synes heller ikke, jeg vil placere skylden hos vores landdistriktsminister. Det er jo en generel praksis, som desværre bare bliver mere og mere udbredt på tværs af ministerier og centraladministration. Og vi synes, at det meste ser fornuftigt ud. Vi kan jo godt gå ind og se af høringssvarene, at der er enkelte ting her og der, som nogle er bekymrede for eller direkte imod, og derfor er det da også interessant, hvis man kan trække noget ud til en selvstændig behandling ved at dele lovforslaget op.

Overordnet set synes vi det ser fornuftigt ud, også mange af de ting, som vi ikke selv er en del af, fordi vi ikke selv er en del af planloven. Det håber jeg virkelig vi bliver næste gang, for det er en vigtig lov, og det er nogle vigtige forhandlinger, der ligger i den kreds. Og jeg siger bare, at når man står uden for forlig, er der virkelig meget, man ikke har indsigt i og derfor har svært ved at forholde sig kvalificeret til. Det er trist. Men overordnet set må vi også sige at de 27 punkter ser fornuftige ud, men vi er kede af ikke at føle os fuldstændig klædt på til at forholde os til det og kede af, at det sker så overfladisk, som det må gøre, når det kun er inden for rammerne af et enkelt lovforslag, der altså rummer 27 meget forskellige punkter.

Men med de ord vil vi gerne tilkendegive vores foreløbige støtte, og det skal igen bestemt ikke forstås som en kritik af ministeren, som jeg ellers har rigtig meget positivt at sige om, men det er en generel kritik af den måde, som vores folkestyre i højere og højere grad fungerer på, altså det her med store forlig, hvor man jo indimellem som parti står udenfor, fordi man synes, der er enkelte knaster i et forlig, man ikke kan stå på mål for, men det betyder så, at der er store områder, store forvaltningsområder, som man fuldstændig bliver lukket ude fra, og det er ikke hensigtsmæssigt.

Kl. 14:34

Den fg. formand (Bjarne Laustsen):

Tak til fru Zenia Stampe fra Radikale Venstre som ordfører. Der var ingen korte bemærkninger, og vi kan gå videre i ordførerrækken. Det var egentlig først hr. Morten Messerschmidt fra Dansk Folkeparti, men jeg kan ikke se, at han er til stede, så vi går videre til fru Christina Olumeko fra Alternativet. Værsgo.

Kl. 14:35

(Ordfører)

Christina Olumeko (ALT):

Tak for ordet. Som flere af mine gode kollegaer på talerstolen har været inde på, udmønter det her lovforslag to forskellige politiske aftaler. Vi har for det første aftalen om en opfølgning på evaluering af planloven, som Alternativet ikke er med i, og for det andet aftalen om bygge- og boligpolitiske indsatser, og herudover er der enkelte ændringer, som ligger uden for de her aftaler.

Lad mig starte med at sige, at det her lovforslag indeholder vildt mange lovændringer i omkring ti forskellige love, tror jeg. Mine gode kollegaer har allerede forklaret, hvad udfordringerne er ved det. Alternativet er meget enige. Vi havde i udvalget først en teknisk gennemgang i går, og der er stadig rigtig mange høringssvar og rigtig meget information, som vi i Alternativet er i gang med at tygge os igennem.

Min tale her på talerstolen i dag bliver derfor mere overordnet, og det handler særlig om, at vi i Alternativet endnu ikke har nået at tygge os igennem de miljø- og naturfaglige omstændigheder ved lovændringerne, men også om borgerinddragelsesdimensionerne. Så det, jeg vil på talerstolen i dag, er egentlig bare kort at kommentere på enkelte af de dele, vi har nået at sætte os ind i, og jeg vil starte med de ting, vi finder særlig positive.

For det første er vi i Alternativet glade for, at kommunerne med lovforslaget vil have mulighed for at fastsætte en begrønningsprocent og krav til kvaliteten af ny bynatur i kommuneplanerne og lokalplanerne. Det vil betyde, at kommunerne får langt bedre værktøjer til at kræve natur og ikke mindst god natur i byplanlægningen. Vi ser dog også i høringssvarene fra både kommuner og foreninger, at der er forskellige tolkninger af tilføjelsen af ordet naturforhold i lokalplanskataloget. Og derfor vil jeg opfordre ministeriet til, at man tydeliggør, hvad der menes her. Fra Alternativets side ønsker vi, at det bliver tydeligere, at der med naturforhold også menes biodiversitet.

For det andet er vi i Alternativet glade for, at det lovforslaget nu defineres, at det rent faktisk er studerende, der skal bo i de ustøttede private ungdomsboliger. Lige præcis den lovændring er jo noget, Alternativet har været med i. Det er en udmøntning af en politisk aftale, og vi er glade for, at lovforslaget rent faktisk udmønter det, vi har aftalt.

For det tredje er vi i Alternativet glade for lovændringen om, at kommunerne nu kan planlægge med nulparkering, men vi er fuldstændig enige med KL og Rådet for Bæredygtigt Byggeri, når de siger og foreslår, at formuleringen om, at nulparkering ikke må anvendes generelt i større byudviklingsområder, udgår af lovforslaget. Det mener vi fra Alternativets side også, at det bør gøre, for vi har fuld tillid til, kommunerne selv kan planlægge, i hvilke områder det er klogt at planlægge med nulparkering. Faktisk er det jo netop med nulparkering i større bilfri områder, at vi får de allerbedste muligheder for at fremme grøn mobilitet.

Så er der også nogle ting i lovforslaget, jeg er bekymret for. Først og fremmest er vi meget bekymrede for lovændringen om, at kommuner vil kunne forbyde, at bygninger kan anvendes til religiøse formål i bestemte områder. Helt ærligt er jeg bekymret for, at den lovændring kan bruges til at chikanere religiøse mindretal. Og selv om vi formentlig vil være beskyttet af grundloven i et vist omfang, er der for os at se også det, at den her lovændring vil være et helt forkert signal at sende, og at den vil skabe en frygt blandt religiøse mindretal i vores land – en frygt, som man allerede i dag lever med. Vi mener bestemt ikke, at det at kunne fastlægge forbud mod bygninger til religiøse formål overhovedet hører til i en planlov.

Herudover mener vi ikke, at lovforslaget løser de forhindringer, som planloven lige nu lægger for, at midlertidige studieboliger kan udbredes i endnu højere grad end i dag. Vi har en meget stor mangel på boliger til lave priser for studerende, og det er simpelt hen megaærgerligt, at vi med det her lovforslag ikke fjerner de forhindringer. Eksempelvis kunne det være at udvide muligheden for midlertidig anvendelse fra 10 år til 15 år for studieboliger. Og derfor vil jeg faktisk bare gerne helt konkret spørge ministeren, om hun ikke i sin tale vil komme ind på, om hun er villig til at genbesøge rammerne for midlertidig dispensation fra lokalplaner i forhold til at fjerne forhindringerne for flere studieboliger.

Til sidst vil jeg bare sige, at vi i Alternativet er glade for, at man evaluerer store lovændringer. Det er jo sådan set det, de her lovændringer udspringer af, altså en evaluering, og vi mener, at vi i langt højere grad i Folketinget burde have en kultur, hvor vi evaluerer, hvordan lovgivningen implementeres og virker, så vi kan følge op på og forbedre lovgivningen efterfølgende. Så grundlæggende vil jeg sige tak for ordet, og at jeg ser frem til udvalgsbehandlingen, hvor vi kan blive klogere på de mange detaljer i lovforslaget. Jeg kan endnu ikke med den korte tid til de mange lovændringer sige, om Alternativet er for eller imod.

Kl. 14:40

Den fg. formand (Bjarne Laustsen):

Tak for talen til fru Christina Olumeko fra Alternativet. Der er ikke nogen korte bemærkninger, så vi kan gå videre i ordførerrækken til hr. Kim Edberg Andersen fra Nye Borgerlige. Værsgo.

Kl. 14:40

(Ordfører)

Kim Edberg Andersen (NB):

Tak for det, formand. 5 minutter har jeg til at behandle 27 forskellige ting, og jeg synes faktisk ikke, det er i orden – jeg synes faktisk ikke, det er i orden. Jeg har mange ordførerskaber, og jeg har set det her udvikle sig, bare her efter sommerferien. Der bliver flere og flere pakkeforslag. Nogle giver god mening, og det er selvfølgelig der, hvor regeringspartierne vil sige: Det har vi gjort tit, og det giver super god mening. Ja, det gør det, hvis det hænger sammen. Som fru Jette Gottlieb også var oppe at redegøre for, er der flere forskellige forlig, og der er flere forskellige temaer, og der er flere forskellige lovgivninger. Selv hvis jeg forsøger at tage de positive briller på og på en eller anden måde finde en rød tråd, så kommer det aldrig nogen sinde til at virke i det her lovforslag.

Lovforslaget er et udtryk for, tror jeg, hvad ministeriet vil. Nu er jeg ikke så erfaren inden for politik, men ude i erhvervslivet gør vi det sådan, når vi ligesom skal have lusket noget igennem lidt hurtigere, at vi tænker, at hvis vi lægger nok frem og sætter en kort tidsfrist, så går det nok, og så finder vi en god løsning i morgen, som jeg tror at der var en statsminister der sagde engang. Problemet med det her er, at det bliver en sjusket lovbehandling.

Planloven er – det bliver jeg nødt til at sige som tidligere formand for et teknik- og miljøudvalg – faktisk ret adgangsgivende for utrolig mange ting i kommunerne. Det er en lov, som vi hele tiden og altid skal forholde os til. Som jeg talte med fru Susie Jessen om, er der også et høringssvar fra CONCITO, der siger, at de ser positivt ind i, at stifternes indsigelsesret bliver nedsat til det halve, og ja, det er så et høringssvar, som vi har fået, men er det en del af den her lovkompleks, eller er det ikke? Har CONCITO misforstået noget? For jeg er næsten sikker på, at alle ordførerne herinde, selv dem, der nærmest ikke har været inde og læse det her lovforslag igennem, bliver forvirret, inden de når til bunden af det, og det er det, der er problemet.

Jeg er sikker på, at ministeren og dem ovre i ministeriet – det er det eneste område, som ministeren skal forholde sig til – sikkert godt ved, hvad det går ud på, eller at de i hvert fald har en intention om, hvad planen er med det her. Men det er bare ikke godt nok at fremlægge for Folketinget. Så ved jeg godt, at lige om lidt siger de: Arh, men vi gør det bedre. Og dagen efter hører vi så også: Vi har jo et flertal; spring og hop, når du får besked på det, og gør, som der bliver sagt! Men det bliver loven ikke bedre af, og på et eller andet tidspunkt, når den her lovgivning kommer ud i virkeligheden, så sidder der rigtige mennesker, der skal forholde sig til rigtige spørgsmål derude.

Så ved jeg godt, at Socialdemokraterne står og lovpriser, hvor dygtige de er og hvor meget selvbestemmelse de har ude i kommunerne, og lige om lidt kommer der sikkert et lovforslag om, at kommunerne ikke skal have lov til at byplanlægge i lavbundsområderne, for nu, når vandet kommer ind, kan vi se, at de ikke har planlagt godt nok. Og det har de heller ikke gjort, for sidst vi havde oversvømmelse i Sæbyområdet – det kan hr. Bjarne Laustsen også huske, og det så vi også på TV 2/Nord – lå alle de nye huse under vand, og de gamle huse lå oppe på de små bakker, der var. For vandet er kommet ind i mange år, men det havde de glemt i kommunalbestyrelsen. Så i forhold til at lægge alt ud til kommunalbestyrelsen og så bare lige vaske hænder og sige, at de jo bare skal have selvstyre, vil jeg sige: Jamen så lad os da give folk selvstyre og lade dem bygge det, de lyster, på deres grund, når de har købt den og naboerne ikke brokker sig. Men der skal vi nok ikke hen, for tænk nu, hvis danskerne blev mere frie fra staten og ikke fik proppet noget ned i halsen af staten.

Når staten så propper tingene ned i halsen på dem, kunne det være rigtig rart, synes Nye Borgerlige, at vi i det mindste, selv om der er et flertal imod os, får mulighed for at lovbehandle det forslag for forslag. Nye Borgerlige kommer naturligvis ikke til at støtte et lovforslag, hvor vi dybest set ikke ved, hvad vi siger ja til eller nej til. Virkeligheden er, at noget er godt og noget er skidt, og når det bliver skilt ad, skal jeg forholde mig til det, og indtil da kommer vi til at stemme imod forslaget.

Kl. 14:44

Den fg. formand (Bjarne Laustsen):

Tak til ordføreren hr. Kim Edberg Andersen fra Nye Borgerlige. Der er ingen korte bemærkninger. Vi går videre i ordførerrækken, og nu er det hr. Lars Boje Mathiesen, uden for grupperne, som privatist. Værsgo.

Kl. 14:44

(Privatist)

Lars Boje Mathiesen (UFG):

Tak for det. Jeg ved ikke, om jeg er blevet lidt immun over for de her samlelovforslag under covid-19, for der oplevede vi også mange af dem. Jeg forstår godt anken og sådan nogle ting, men jeg tror bare, at jeg har vænnet mig til dem, altså at det er en del af præmissen, når vi arbejder herinde; så er der noget, der skal være færdigt til en bestemt dato, og det skal gerne ud at virke, og så samler man det, fordi det bliver lettere i forhold til alt muligt. Jeg forstår godt kritikken og det parlamentariske med, at det må vi ikke, og sådan nogle ting. Jeg tror måske, at jeg har vænnet mig lidt for meget til dem, til at jeg ser det helt store problem i det. Men jeg forstår det godt, når det er forskellige forlig, og jeg forstår godt det indviklede i det, og jeg kan sagtens sætte mig ind i – også som forholdsvis nyvalgt – at kompleksiteten i det og måden at arbejde på kræver tilvænning. Jeg tror faktisk, at jeg var lige så kritisk over for det for 2 år siden, men jeg tror, at man måske er fedtet ind i de arbejdsgange, som er herinde.

Så vil jeg gå til lovforslaget. Nulparkeringszoner falder ikke i god jord hos en mand, som elsker biler. Det duer simpelt hen ikke. Vi bliver nødt til at have plads til vores biler. Det er en del af vores historie, det er en del af vores kulturarv, det er en del af at være dansker, og det er en del af at have frihed. Det her med ikke at have parkeringspladser duer ikke. Jeg bryder mig heller ikke så meget om det der med, at man så nu pålægger nogle kommuner at lave de her strategiske handlingsplaner osv.

Det er ikke alt, der er dårligt i det her, men jeg synes ikke om graden af detaljer, som kommer både herindefra, men også ude fra kommunerne. Jeg har siddet i kommunalbestyrelsen i Aarhus, og jeg har været med til at lave de lokale planlove og planlægge lokalplaner, og de er også, efter min opfattelse, alt, alt for fyldt med detaljer. Den politisering, der sker, når man laver planlove, bryder jeg mig ikke om. Jeg kunne godt tænke mig, at man havde en mulighed for at være objektive i de her ting, men man lægger sit politiske snit ned over dem hver gang, og det synes jeg er skidt for borgeren, for der skal være nogle langt flere objektive krav.

Det seneste eksempel, jeg kan huske fra Aarhus, var, at når man skulle lave nye bygninger, skulle en tredjedel være almene boliger osv., og så havde man gjort sådan, at der så skulle være krav omkring det. Nu giver man mulighed for, at man kan lave nulparkeringszoner og sådan nogle ting. I min optik er det det forkerte sted at starte. Jeg forstår godt hensigten med det, men hvis man virkelig vil gøre noget for den almene borger derude og noget, der vil lette dem i forhold til deres hverdag og dagligdag, så kunne man begynde at kigge på at fjerne nogle af alle de der afgifter, der er, hver gang folk lige vil bygge en lillebitte ting. Altså, så er der afgifter: tilslutningsafgifter, bygningsafgifter og det ene og det andet. Det er sådan noget, der er irriterende for borgeren derude.

Jeg synes grundlæggende, at når man kigger på de her mange sider, er det en blandet landhandel. Jeg bryder mig ikke om, at man herinde fra Folketinget pålægger kommunerne mere administrativt og bureaukratisk arbejde. Det synes jeg er en fejl. Så er det fint, at man fjerner Agenda 21. Det har jeg så ikke noget imod. Så det er sådan en blandet landhandel, og hvis folk vil have delt lovforslaget, kommer jeg ikke til at modsætte mig det. Det synes jeg er fint. Det har vi gjort nogle gange tidligere. Jeg kan i hvert fald huske, at det ofte har været kutyme, undtagen hvis man syntes, at der var alt for meget politik i det. Så skulle man straffe en opposition for ikke at ville være med i en aftale; så nægtede man at dele det, sådan at man tvang dem til at stemme for det hele og sådan noget. Jeg tror måske ikke, at der er så meget i det her, som gør, at det ikke kan lade sig gøre, men det kan ministeren redegøre for. Så det er en blandet landhandel, som det nu er, når seks meget forskellige forslag bliver lagt sammen til et lovforslag.

Kl. 14:48

Den fg. formand (Bjarne Laustsen):

Tak for talen. Der er lige en kort bemærkning til fru Susie Jessen fra Danmarksdemokraterne. Værsgo.

Kl. 14:48

Susie Jessen (DD):

Tak. Det overrasker mig bare lidt, at en mand som hr. Lars Boje Mathiesen lever med, at der bliver puljet lovforslag på den her måde. Det kan godt være, at jeg er nyvalgt, men jeg hører også utrolig mange mennesker, som har siddet i det her Folketing i mange år, som er dybt irriteret over den her proces. Det her lovforslag handler om alt lige fra glamping til mobilmaster og bymidter og alt muligt andet. Jeg er med på, at der var en situation under corona, hvor man jo specifikt arbejdede med corona. Det kan godt være, at det dengang gav mening at pulje nogle ting, men jeg kan ikke se meningen med det i forhold til det her lovforslag, og der har jeg bare sådan et inderligt håb om, at hr. Lars Boje Mathiesen også stadig er enig i, at det godt kan være problematisk for vores demokrati, hvis man i et eller andet forsøg på at få det til at fremstå, som om man ikke har så meget lovgivning, puljer så mange lovforslag sammen, at det bliver umuligt for Folketinget at behandle det på en ordentlig måde.

Kl. 14:49

Den fg. formand (Bjarne Laustsen):

Hr. Lars Boje Mathiesen.

Kl. 14:49

Lars Boje Mathiesen (UFG):

Jo, det forstår jeg godt. Jeg tror bare mere, at jeg, i erkendelse af at vi har en flertalsregering, som jo kan gøre som den vil, har indset, at så hjælper det ikke noget. I sidste periode var der jo mulighed for, at hvis man på tværs af partierne, både de borgerlige partier og de socialistiske partier, kunne blive enige om, at man ville sætte foden ned og sagde, at det her ville man ikke være med til, så kunne man rent faktisk tvinge noget igennem over for regeringen og få delt nogle lovforslag, hvor det gav mening. Jeg har i den sammenhæng, vi ser her, bare mere resigneret og sagt: Vi kan hoppe og danse, og vi kan kritisere regeringen for det, men den kan reelt set gøre, som det passer den.

Kl. 14:49

Den fg. formand (Bjarne Laustsen):

Tak. Fru Susie Jessen som spørger igen.

Kl. 14:49

Susie Jessen (DD):

Der tror jeg også bare, at det er vigtigt, når der netop er en flertalsregering, som kan gøre, som den vel, at vi står som en stærk opposition, som markerer, når man er på vej i en forkert retning. Det synes jeg faktisk er enormt vigtigt, for hvis vi ikke gør det, hvem skulle så?

Kl. 14:50

Den fg. formand (Bjarne Laustsen):

Værsgo til hr. Lars Boje Mathiesen.

Kl. 14:50

Lars Boje Mathiesen (UFG):

Men den her regering er jo grundlæggende på vej i en forkert retning, så det, jeg pointerer, gælder jo alt, hvad vi laver. Men jeg forstår godt anken. Det er jo heller ikke, fordi jeg er tilhænger af de her puljelovforslag, og slet ikke når det er forskellige ting, der puljes. Jeg forstår godt nogle gange hensigten, og det er bare for at sige, at der ikke altid er en ond hensigt bagved. Der kan nogle gange være nogle strategiske grunde til det, men der kan også nogle gange bare være en lavpraktisk forklaring på det. Det er såmænd bare det, der er min erfaring med det.

Kl. 14:50

Den fg. formand (Bjarne Laustsen):

Tak. Så er det hr. Kim Edberg Andersen for en kort bemærkning.

Kl. 14:50

Kim Edberg Andersen (NB):

Det er jo chokerende, at en mand, jeg har så stor respekt for, står og siger, at han har resigneret over for det her. Det er jeg ikke sikker på at hr. Lars Boje Mathiesen mener. Jeg er da sikker på, at der er lidt kampgejst tilbage i hr. Lars Boje Mathiesen. Det håber jeg da bestemt der er, for jeg ville være ked af at være den eneste, der ikke har resigneret. Hr. Lars Boje Mathiesen har jo ret i, at det kan være meget komplekst osv., og det kan godt være, at det er mig, der ikke har lyttet ordentligt efter, men i alt det her med resignation, som hr. Lars Boje Mathiesen formentlig kun har den her uge, hvis jeg kender ham ret, manglede jeg at høre: Er hr. Lars Boje Mathiesen for eller imod lovforslaget? Det hørte jeg simpelt hen ikke.

Kl. 14:51

Den fg. formand (Bjarne Laustsen):

Værsgo til hr. Lars Boje Mathiesen.

Kl. 14:51

Lars Boje Mathiesen (UFG):

Her tror jeg, der er en misforståelse. Jeg har ikke resigneret på nogen som helst områder og heller ikke på det her område. Jeg tror bare, det er i forståelsen af, hvad der sker, når man som opposition siger, at det her er for dårligt, og at vi skal have delt de her lovforslag. Jamen det kan du godt bede om, men resignationen opstår, fordi vi har en flertalsregering, og den kan sådan set selv beslutte, hvad den vil. Og så hjælper det jo ikke noget. Der er jo nogle gange, man siger: Vi som opposition vil det her. Det er fint nok, men det kan man jo ikke få lov til, fordi vi har en flertalsregering. Så den får det lige præcis, som den vil, og det skal man bare have en forståelse af.

Så det er jo en resignation over for, at det er det, der er vilkårene, og så håber jeg på, at borgerne er kloge nok til efter valget at sammensætte noget, som ikke er en flertalsregering. For jeg synes, det på alle mulige punkter har været meget skadeligt for vores folkestyre at have en flertalsregering. Hvad angår lovforslaget, kommer jeg ikke til at stemme for det, som det ligger her.

Kl. 14:52

Den fg. formand (Bjarne Laustsen):

Tak, og så er det spørgeren igen.

Kl. 14:52

Kim Edberg Andersen (NB):

Tak for det. Jamen så kender jeg hr. Lars Boje Mathiesen lidt igen, og så vil jeg sige som hr. Lars Boje Mathiesen: Der er jo ingen tvivl om, at de gør, som det passer dem. Magtfuldkommenheden i den her flertalsregering erfarede jeg på mit første forhandlingsmøde, hvor jeg fik at vide, at hvis jeg ikke hoppede højt nok, så fik jeg ikke lov til at være med i den næste forhandling. Det er jo måden, man gør det på. Jeg ved også godt, at jeg kan hoppe og danse alt det, jeg vil, på talerstolen og fortælle om, hvor dårlig lovbehandling vi kommer til at lave her, og om, at ministrene vil komme til at smile, når de går over i deres ministerium. Jeg ved ikke, om de giver mig fingeren på vej derover, men de er da i hvert fald ligeglade med det, og de kommer ikke til at forholde sig til det.

Det, som min erfaring har vist mig inden for det seneste år, er jo, at regeringen gør, som den vil, på nær hvis den skal fortælle, hvor bredt den spænder over midten. Det skal den nok huske at fortælle, men virkeligheden for os, der sidder nede i Folketingssalen, er nok, at efterhånden bliver det her mere og mere et skue, og at den gør, som det passer den. Det kan man jo så resignere over for. Hvis resignationen skyldes erkendelsen af at den er lidt magtfuldkommen, så er jeg på hr. Lars Boje Mathiesens hold i det tilfælde.

Kl. 14:53

Den fg. formand (Bjarne Laustsen):

Værsgo til hr. Lars Boje Mathiesen.

Kl. 14:53

Lars Boje Mathiesen (UFG):

Det er altid godt at være på Lars Boje Mathiesens hold. Man kan jo sige, at resignationen nok bare skyldes, at jeg har erfaringerne fra sidste periode, hvor vi rent faktisk havde nogle værktøjer, og hvor vi rent faktisk kunne opnå en enighed på tværs af Folketinget, som kunne påtvinge en regering at gøre nogle ting, f.eks. at dele nogle lovforslag og alt muligt andet. Den mulighed har vi ikke, og det må vi bare erkende at vi ikke har, og resignationen skyldes, at det værktøj ikke findes i Folketinget i den her periode. Jeg håber, det kommer tilbage. Så det er det, der ligger i resignationen.

Kl. 14:53

Den fg. formand (Bjarne Laustsen):

Tak til hr. Lars Boje Mathiesen. Der er ikke flere spørgsmål. Så går vi videre til ministeren for landdistrikter. Værsgo.

Kl. 14:53

Ministeren for landdistrikter (Louise Schack Elholm):

Tak for ordet. Det kan jo lyde meget forvirrende, hvis man har lyttet til debatten: Hvad er det egentlig, det her går ud på? Jeg tror, at bare for dem, som måske ikke er helt nede i substansen af det her, vil jeg sige, at det her er en udmøntning af to aftaler, af aftalen om forliget om planloven fra juni 2022 og af en aftale om boligindsatser fra foråret i år.

Hvad er planloven så? Planloven er en lov, der fortæller, hvordan vi skal planlægge vores land. Altså, vi har noget, der hedder byzone, vi har noget, der hedder landzone, og vi har noget, der hedder sommerhuszone, og det er forskellige regler, der gælder, for, hvordan man må udnytte jorden og udvikle landet. Byudvikling skal ske i byerne, og det er også typisk her, man har erhverv. Landdistrikter er mere øde, og dem friholder man i det store hele for det helt store byggeri. Og så har man sommerhusområderne, hvor man må bygge sommerhuse. Så det er en måde, hvorpå man laver en organisering af, hvordan Danmark er indrettet, og det er i og for sig en rigtig klog idé. Det er den grundlæggende idé, at selve kompetencen ligger hos kommunerne i forhold til lokalplaner og sådan noget. Så det er en måde, hvorpå vi sikrer, at vi har en gennemtænkt struktur over det, der sker i Danmark, og det synes jeg er rigtig positivt.

Vi har en forligskreds bag planloven, og oven på en evaluering af planloven blev vi enige om en række justeringer, og så begynder det at blive teknisk. For når man kommer ind i justeringer, går man ind og ser på, hvad det er, der helt nøjagtigt skal tilpasses ved de forskellige ting. Det er derfor, det kommer til at ramle ind i så mange forskellige ting, og at det kan virke kompliceret. Men lad mig sige noget om nogle af de ting, vi konkret gør med det her forslag.

Først vil jeg lige kvittere for modtagelsen. Jeg synes, der har været rigtig gode kommentarer, og jeg kan også godt forstå de frustrationer, man kan have, over, at det kan virke uoverskueligt. Jeg ved godt, at det er et stort lovkompleks.

Men for lige at fremhæve nogle af de ting, jeg synes er vigtige i det her lovforslag, vil jeg sige, at der er fokus på at sikre byudvikling i varieret boligudbud med levende bymidter. Det giver mulighed for omdannelse af arealer og stiller også krav om strategisk planlægning, så man ved, hvad man vil med de områder, man planlægger for, og som man udvikler. Det er jo, fordi vi ser en udvikling, hvor nogle byer dør lidt hen, og derfor har man brug for at have en stærkere plan for, hvordan man gør i forhold til de her byer, så vi sikrer liv i de små byer.

Så har forslaget også et fokus på at sikre bedre mobildækning, fordi man lemper reglerne for, hvad der skal til for at kunne sætte en mobilmast op. Det kan være nogle ret strenge krav, der er i dag, og som er med til at gøre, at vi har huller i danmarkskortet i forhold til mobildækning. Det giver vi bedre muligheder for at få løst.

Så giver vi også nye udviklingsmuligheder ved kysterne og forbedrer vilkårene for turisme. F.eks. giver vi mulighed for, at man kan lave nogle øudviklingsplaner, hvor man så kan kompensere for den ret restriktive lovgivning, vi har i Danmark, både i forhold til det, der hedder strandbeskyttelseslinjen, de første 300 m, men også hele kystnærhedszonen, som er 3 km ind i landet fra kysten. Her giver vi bedre mulighed for udvikling; det er ellers ret stramt. Men hvis man laver en plan for de her små øer, hvor der stort set kun er strandbeskyttelseslinjer og nogle gange også noget kystnærhedszone, bliver der lempet for det, altså hvis man har en strategi for det og man har lavet de her planer. Det giver mulighed for at kunne udvikle nogle af de her øer i højere grad.

Så giver vi også mulighed for, at man kan søge om nogle flere kystnærhedsprojekter. Det er nogle projekter, kommuner kan søge om, hvis de siger, at vi har et område her, hvor vi gerne vil udvikle, at det ligger i kystnærhedszone eller i strandbeskyttelseslinjen, men at det her giver rigtig god mening. Så kan de søge om det, og som jeg husker det, er det seks, der kan få tilladelse til at prøve at udvikle det. Vi har allerede gennemført det en gang, og det, der indtil videre er blevet færdigt – indtil videre – er nede ved Stevns Klint, hvor besøgscentret er omfattet af de her kystforsøgsprojekter. Det er en mulighed for at give noget mere frihed.

Kl. 14:57

Vi giver også mulighed for, at man kan bytte sommerhusgrunde, for der er nogle sommerhusgrund, som ikke anvendelige i dag, og dem kan man så bytte til nogle andre, som vil være anvendelige. Så giver vi også den her hjemme til, at kommunerne i lokalplanerne kan bestemme, at boliger skal anvendes til ungdomsboliger til studerende. Og i lejeloven sikrer vi så også, at de pågældende ungdomsboliger reelt også bebos af studerende, for det er jo meningen, at de studerende skal have et sted at bo.

Så indeholder lovforslaget også en række forenklinger og administrative lettelser, og jeg ved godt, at det her er enormt omfattende. Det handler også om en række andre love udover planloven, og så kan man diskutere, hvorfor man tager det med. Men det er, fordi det faktisk hænger sammen, så lovgivningsmæssigt giver det mening at gøre. Jeg ved godt, det er kompliceret, for det er et stort lovkompleks, men det giver fagligt set mening.

Hele lovforslaget bygger altså på den her evaluering af planloven. En række myndigheder og interessenter har bidraget til evalueringen, som det her lovforslag bygger på, og det er en udmøntning af bl.a. planlovsaftalen fra juni sidste år. Det er ikke den eneste udmøntning af planlovsaftalen, vi har lavet. Vi har faktisk fået delt det op, så vi gennemførte første del af planlovsaftalen i foråret, og der vil jeg gerne takke for den brede opbakning, som blev nævnt. Jeg skal måske sige, at det, som vi udmønter på bygge- og boligpolitiske indsatser, er fra maj 2023, og det er det her med en ændring af lejeloven i forhold til fordelingen af studiepladser til personer med handicap. Man kan godt diskutere, hvorfor det så er kommet med, men det er, fordi der er noget andet med studieboliger med i det her forlig fra 2022, så man synes fagligt set, at de to ting set hænger sammen.

Jeg kan godt forstå, at hvis man er med i den ene aftale og ikke er med i forliget, så synes man ikke, det er i orden, at man skal stemme for det hele eller lade være med at stemme for det. Og derfor vil jeg også se positivt på det, hvis udvalget skulle have et ønske om at dele det op efter aftaler, sådan så at det, der er aftalen fra i foråret, bliver delt op, mens forliget er for sig selv. Det er generelt kutyme, at man ikke deler forlig op. Det gør man ikke, fordi et forlig jo er noget, man har forhandlet nogle imellem, og så er der noget, som nogle partier kæmper for, og så kan de måske få det, men så skal de måske acceptere noget, de ikke er så glade for. Og hvis man deler de ting op, kan det være svært at stå på mål for de dele, som man ikke er med på. Derfor er det kun rimeligt over for de forligspartier, at man så vidt muligt fastholder forligene, som de er. Det er normal praksis i Folketinget, og det synes jeg også er god kutyme. Jeg vil sige, at både jeg og de øvrige implicerede ministre selvfølgelig står til rådighed for de spørgsmål, som der kunne være, og som udvalget skulle have ønske om at få belyst i løbet af lovbehandlingen.

Så er der spørgsmålet om lovkvalitet, som bliver rejst her i salen. Der vil jeg sige, at det som sagt i forhold til planloven er noget, der bygger på en evaluering, hvor både myndigheder og ministerier var involveret i selve evalueringen. Lovforslaget har være i høring i 5 uger. Det lever fuldstændig op til de krav, vi har i Folketinget, og så udmønter det et forlig. Derfor vil jeg mene, at det lever op til alle de krav, som vi har sat i Folketinget til de her ting. Jeg forstår godt, det kan være uoverskueligt, og derfor siger jeg også, at den del, hvor man kan sige at det er en anden aftale, kan jeg godt se meningen i at dele op, hvis man ønsker at stemme forskelligt til de to ting. Men jeg mener grundlæggende, at det ellers lever op til de krav, der er.

Jeg synes, det er vigtigt med åbenhed, og derfor har jeg også allerede deltaget i en teknisk gennemgang i udvalget. Jeg kan sagtens forstå, det er kompliceret, så jeg skal gerne svare på alle de spørgsmål, som I har, for jeg ønsker selvfølgelig at gøre det så tydeligt som muligt for jer alle sammen, og jeg håber, at de fleste af jer kan se, at det her er en rigtig god aftale og et godt lovforslag.

Så blev der lige spurgt til de midlertidige studieboliger. Det er en del af forligsteksten, og derfor vil alt, hvad vi skulle ændre i forliget, altid være til forhandling i forligskredsen, fordi det altid er en afvejning. Så umiddelbart vil jeg af respekt for min forligskreds holde fast i forligsteksten, med mindre forligsparterne er enige om andet. Tak.

Kl. 15:02

Den fg. formand (Bjarne Laustsen):

Tak. Der er lige et par korte bemærkninger. Først er det fru Susie Jessen fra Danmarksdemokraterne. Værsgo.

Kl. 15:02

Susie Jessen (DD):

Jeg vil gerne sige tak til ministeren for talen og også tak for gennemgangen. Jeg synes faktisk, at det var en positiv gennemgang i forhold til et meget kompliceret emne, og jeg er også glad for den her tilkendegivelse om, at vi godt kunne dele det op efter de to aftaler, der ligger. Det ville måske være gavnligt for det hele.

Jeg har også bare behov for at sige, at jeg synes, at der er nogle super gode ting i det her, bl.a. også det, som ministeren nævner med byudviklingen, mobilmaster, udvikling af øerne og kystnærhed og alle de her forskellige ting, der ligger i aftalen, men det bliver bare svært for mig som ordfører så også at skulle æde nogle ting, f.eks. det, der er nævnt i et høringssvar, der kommer fra Foreningen for Lystbådehavne I Danmark, om, at de kommer til at blive kvalt i lidt bureaukrati og sådan nogle ting. Men jeg tror, der er behov for at dykke lidt yderligere ned i det her lovforslag, netop fordi det er så omfattende, som det er, og prøve at få adskilt tingene ordentligt, og det er jeg glad for at ministeren også tilkendegiver at vi kan i et vist omfang.

Kl. 15:03

Den fg. formand (Bjarne Laustsen):

Værsgo til ministeren.

Kl. 15:03

Ministeren for landdistrikter (Louise Schack Elholm):

Jeg vil gerne takke fru Susie Jessen for de positive bemærkninger, og jeg er godt opmærksom på lystbådehavnenes bekymring. Jeg er ikke sikker på, at de har noget at have bekymringen i, men jeg synes, at fru Susie Jessen skulle stille mig et skriftligt spørgsmål, så vi kan få det afklaret og forhåbentlig få beroliget folk.

Kl. 15:03

Den fg. formand (Bjarne Laustsen):

Tak. Værsgo for yderligere et spørgsmål.

Kl. 15:03

Susie Jessen (DD):

Jeg havde bare lige et hurtigt spørgsmål i forhold til det her med indskrænkning af indsigelsesretten for stiftsmenigheder i forhold til solceller og vindmøller ved kirker. Hvad er overvejelserne i forhold til, at det skal ligge i det her lovforslag? For jeg mener bare, at vi også tidligere har behandle noget med VE-anlæg selvstændigt i forhold til det her med slots- og herregårdsmiljøer. Så kan ministeren ikke knytte nogle ord til det?

Kl. 15:04

Den fg. formand (Bjarne Laustsen):

Værsgo til ministeren.

Kl. 15:04

Ministeren for landdistrikter (Louise Schack Elholm):

Ja, det med herregårdslandskaber var en del af første del af udmøntningen af planlovsforliget, så det er også en bunden del af det her forlig. Det her med stiftsøvrigheden er også en del af forligsteksten på planloven, og derfor hænger det sammen i det her lovforslag.

Tidligere havde alle mulige indsigelsesret. Så ville man fratage alle indsigelsesretten og lægge den i ministerierne, og det gjorde man for alle andre end for stiftsøvrigheden, og derfor ligger indsigelsesretten i planloven. Der vil stadig væk skulle tages hensyn til kirker og indsigten til kirkerne. Det vil bare ikke være stiftsøvrigheden, der kan gøre det, hvis det er mere end 2 km væk.

Kl. 15:04

Den fg. formand (Bjarne Laustsen):

Tak. Så er det fru Jette Gottlieb fra Enhedslisten som spørger. Værsgo.

Kl. 15:04

Jette Gottlieb (EL):

Jeg vil indskrænke mig og ikke sige noget om processen – det kommer senere. Jeg vil takke for tilsagnet om at dele det op, når vi beder om det. Men jeg vil gå til noget rent substantielt, og det er spørgsmålet om de aktive bymidter. For vi kommer til møder ovre i ministeriet for at drøfte vitalisering af bymidterne, men samtidig bliver der fremsat et lovforslag, der knæsætter, at man udhuler bymidternes aktivitet ved at man f.eks. tillader specialvarehandel ude et eller andet sted i et eller andet center et eller andet sted væk derfra. Jeg synes, det er meget selvmodsigende. Jeg er sikker på, at selve det, man kunne kalde specialevarehandelen, er en af de bærende ting i bymidternes aktivitet ud over de øvrige ting, som vi snakker om, f.eks. biblioteker. Men som jeg oplever det, er der jo tale om, at man siger, er det, man kan tjene penge på, kan vi lægge et andet sted hen, og så prøver vi at finde ud af, om vi kan lave nogle, hvad skal vi sige, kompensationer for det ved hjælp af ting, som folk gerne vil deltage i.

Er det ikke en selvmodsigende måde at støtte aktivitet i bymidterne på?

Kl. 15:06

Den fg. formand (Bjarne Laustsen):

Værsgo til ministeren.

Kl. 15:06

Ministeren for landdistrikter (Louise Schack Elholm):

Jeg tror, jeg mål bede fru Jette Gottlieb om at fortælle mig, hvor i lovforslaget der står noget om aflastningsområder, for jeg formoder, at det er det, fru Jette Gottlieb taler om. Det var jo noget, vi gennemførte med et lovforslag i 2017, men jeg har ikke bemærket, at det skulle være en del af det her lovforslag, og jeg har ellers læst det rigtig mange gange. Så jeg ved ikke helt, hvor det er, fru Jette Gottlieb finder det. Og ellers vil jeg bede om, at man stiller et skriftligt spørgsmål, hvis man kan finde et sted, hvor det skulle være omtalt. For jeg må sige, at vi har alle mulige andre punkter med – strategisk planlægning for bymidter, parkeringsforhold, byzoneområder, boliger for studerende, stiftsøvrighedernes indsigelsesret, glamping. Vi har mange ting med, men aflastningsområder var da i 2017-aftalen.

Kl. 15:06

Den fg. formand (Bjarne Laustsen):

Værsgo til spørgeren.

Kl. 15:07

Jette Gottlieb (EL):

Ja, det er ganske rigtigt, og det var det, jeg havde set frem til at man ville rulle tilbage i erkendelsen af, at man havde erfaring for, og at fagfolk knæsætter, at det viser sig som en af de sikreste metoder til at udhule bymidternes aktivitetsniveau. Så jeg havde forestillet mig, at man, når man havde en revurdering af planloven og så skulle lave et tilhørende lovkompleks, så ville tage den erfaring med ind og sige: Nu ruller vi det tilbage, for det har vist sig at være det, der udhuler bymidterne.

Så det er rigtigt, at det selvfølgelig hænger sammen med 2017-lovgivningen, men det her er jo netop en revidering af 2017-lovgivningen med erfaringen som grundlag, og det var det, jeg havde forventet der kom noget ud af.

Kl. 15:07

Den fg. formand (Bjarne Laustsen):

Værsgo til ministeren.

Kl. 15:07

Ministeren for landdistrikter (Louise Schack Elholm):

Tak for at opklare det. Jeg er glad for at høre, at jeg ikke har overset noget som helst i lovforslaget, for det havde da været lidt bekymrende, hvis ordføreren havde fundet noget i lovforslaget, som jeg ikke havde set de mange gange, jeg har læst det.

Men jeg vil sige, at der er en udfordring med bymidter; de har det rigtig svært. Jeg tror, det er en forskelligartet problemstilling, at der er blevet flyttet ting ud af bymidterne, altså også funktioner som borgerservice og andet, og det er jo noget af det, vi giver bedre mulighed for med det her lovforslag. Så min klare opfattelse er, at vi kommer til at hjælpe bymidterne med det her lovforslag.

Kl. 15:08

Den fg. formand (Bjarne Laustsen):

Tak. Så er det fru Marianne Bigum fra SF som spørger. Værsgo.

Kl. 15:08

Marianne Bigum (SF):

Mange tak – og tak til ministeren. Jeg har to spørgsmål til lovforslaget: Det ene er, om ministeren kan fortælle, hvorfor der ikke længere skal være krav om, at ministeren skal afgive en såkaldt landsplanredegørelse. Det andet, jeg vil spørge om, er det, at lovforslaget sådan set også ophæver § 23 c, stk. 1, 2. og 3. pkt.  – jeg går ikke ud fra, at ministeren kan dem så meget i detaljer – men altså grundlæggende ophæver det her med, at kommunalbestyrelsen, når de ændrer kommunalplanen, skal indkalde idéer og forslag fra offentligheden. Ministerens ministerium kalder det at vurdere, at reglerne om at give offentligheden mulighed for at tilkendegive synspunkter over for kommunalbestyrelsen på en »uhensigtsmæssig måde komplicerer kommunalbestyrelsens muligheder for at tilvejebringe ændringer af kommuneplanen«. Og i det hele taget betyder den her ophævelse af paragraffen så, at offentligheden får betydelig mindre at skulle have sagt i kommuneplanlægningen. Jeg vil også godt høre, hvorfor man føler, at det er nødvendigt.

Kl. 15:09

Den fg. formand (Bjarne Laustsen):

Værsgo til ministeren.

Kl. 15:09

Ministeren for landdistrikter (Louise Schack Elholm):

Der er tale om afbureaukratisering for begge deles vedkommende. Det er altid svært at afbureaukratisere, for man har altså en god grund til at have en masse regler. Men nogle gange skal man også sætte folk fri og give dem mulighed for at agere. Der er rigtig meget bureaukrati alle steder, og det her er faktisk et forsøg på at frigive noget af det.

Lad mig slå fast, at det jo ikke er, fordi man ikke skal høre offentligheden – selvfølgelig skal man høre offentligheden – men det gør man senere i processen. Spørgsmålet er, om man er forpligtet til at gøre det to gange. En positiv dialog med lokalområdet er jo altid godt, og jeg håber da, at man vil have en positiv dialog med lokalområdet, men man vil stadig væk have mulighed for at kommentere på tingene senere. Det er bare et spørgsmål om hvor mange gange, og hvor firkantede regler vi skal sætte op inde fra Christiansborg af.

Kl. 15:10

Den fg. formand (Bjarne Laustsen):

Tak. Værsgo til spørgeren.

Kl. 15:10

Marianne Bigum (SF):

Tak. Jeg har ikke haft lejlighed til at læse lovforslaget mange gange, men jeg vil sige, at det glæder mig, hvis der stadig væk er mulighed for, at borgerne kan give deres besyv med, for det synes jeg er enormt vigtigt for os, altså at skabe forankring af den politik, kommunalbestyrelsen fører. Jeg har selv en tidligere historie derfra.

Men jeg synes egentlig, det er ærgerligt, at ministeren vil afskaffe – og jeg ser det ikke som en mindre afbureaukratisering – det at komme herind og give en landsplanredegørelse. Som jeg sagde i mit indlæg, bestemmer planloven alt, og jeg synes, det er en fornøjelse, når vi får mulighed for at diskutere det her i Folketinget, og at det også er enormt vigtigt for de ting, vi skal i gang med. Sparer vi virkelig så meget ved at fjerne det krav?

Kl. 15:11

Den fg. formand (Bjarne Laustsen):

Værsgo til ministeren.

Kl. 15:11

Ministeren for landdistrikter (Louise Schack Elholm):

Jamen det er også en afbureaukratisering. Det er der ingen tvivl om. Det er et spørgsmål om, om der skal være faste intervaller for, at man har en landsplanredegørelse. Man kan jo altid vælge at lave en, og Folketinget kan jo bede mig om at lave en. Men skal det være i faste intervaller, eller skal det være, når man synes, der er behov for det? Og der er det altså sådan, at vi nogle gange sætter enormt mange regler op, og det her er et forsøg på at rydde lidt op i reglerne.

Kl. 15:11

Den fg. formand (Bjarne Laustsen):

Tak. Der er ikke flere spørgsmål til ministeren for landdistrikter, så vi siger tak.

Da der ikke er flere, som bedt om ordet, er forhandlingen sluttet.

Jeg foreslår, at lovforslaget henvises til Udvalget for Landdistrikter og Øer. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 1. behandling af lovforslag nr. L 55:

Forslag til lov om ændring af lov om elforsyning og lov om gasforsyning. (Forenkling af forretningsplanen og justering af den økonomiske regulering af den systemansvarlige virksomhed i el- og gassektoren m.v.).

Af klima-, energi- og forsyningsministeren (Lars Aagaard).

(Fremsættelse 25.10.2023).

Kl. 15:11

Forhandling

Den fg. formand (Bjarne Laustsen):

Forhandlingen er åbnet, og første ordfører er hr. Rasmus Horn Langhoff fra Socialdemokratiet. Værsgo.

Kl. 15:12

(Ordfører)

Rasmus Horn Langhoff (S):

I dag kommer ca. 59 pct. af Danmarks samlede elforbrug fra grøn energi. I 2030 skal vi have det her tal op på 100 pct., også selv om vi skal bruge mere grøn strøm i fremtiden til at opvarme vores huse, til at lade elbiler, producere grønne brændstoffer til fly, skibe og lastbiler. Med andre ord skal vi altså op i skala, og vi skal op i tempo, og derfor skal vi selvfølgelig sørge for, at vi laver de bedst mulige rammer for elnettet, som er hjertet i hele den infrastruktur, der leverer strøm ud til danskerne stikkontakter. Og her står Energinet med et stort ansvar for vores energiforsyning.

Hovedformålet med lovforslaget her er at sikre, at Energinets systemansvarlige virksomheder er bedst muligt stillet til at kunne accelerere den grønne omstilling, og derfor glæder det mig også, at lovforslaget vil gøre det muligt for Energinets systemansvarlige virksomheder at handle hurtigt og være omstillingsparate – to parametre, som er afgørende for, at vi kan få den grønne omstilling op i skala til tiden. Derudover vil lovforslaget bidrage til at forenkle Energinets forretningsplan, så processerne kan komme op i tempo, og så får Energinet et mere fleksibel råderum til at udbygge vores energinet.

Med lovforslaget tager vi altså nogle vigtige skridt imod at sikre vores forsyningssikkerhed og bringe os tættere på vores mål om at leve op til vores klimaambitioner og få sat gang i den grønne omstilling. Derfor bakker Socialdemokratiet op om lovforslaget. Jeg skal hilse fra Venstres ordfører, som desværre er sygdomsramt i dag og derfor forhindret i at være her i dag, og sige, at de også bakker op om lovforslaget.

Kl. 15:13

Den fg. formand (Bjarne Laustsen):

Tak for den tale. Da der ikke er nogen korte bemærkninger, kan vi gå videre i ordførerrækken. Vi har hørt, at der var besked fra Venstre, så det er godt. Så er det Mike Villa Fonseca fra Moderaterne som ordfører. Værsgo.

Kl. 15:14

(Ordfører)

Mike Villa Fonseca (M):

Tak for ordet, formand. Denne tale holder jeg også på vegne af ordføreren på området, som er hr. Henrik Frandsen, da han desværre stadig ikke har mulighed for at kunne være til stede her i salen. Med lovforslaget, som vi behandler i dag, søger vi at skabe de rigtige regler og retningslinjer for Energinet, som er Danmarks systemansvarlige virksomhed. Hvad betyder det at være systemansvarlig virksomhed? vil den almindelige dansker nok spørge sig selv om. I grove træk vil det sige, at Energinet har ansvar for at drive elsystemet i Danmark. Sagt på helt almindeligt dansk er det Energinet, der sørger for, at alle i Danmark har strøm i alle stikkontakterne. Og det er strøm, der om få år vil være 100 pct. grøn, for den grønne omstilling har nemlig fået fart på, og formålet med lovændringerne, som vi behandler i dag, er at tilpasse reglerne, sådan at de bedre støtter Energinets rolle i at fremme grøn energi og udvikling af Danmarks fremtidige energisystem.

I forbindelse med overgangen til mere bæredygtig energi står Energinet over for store opgaver, og det er nødvendigt, at virksomheden kan tilpasse sig hurtigt. Samtidig er Energinet forskellig fra de andre forsyningsvirksomheder, i og med at det som før nævnt er en systemansvarlig virksomhed. Derfor foreslås det i lovforslaget at ændre reglerne på følgende måde: Differencer i forbrugernes favør skal ikke give Energinet ekstra indtjeninger. Energinet skal ikke kunne profitere sig på bekostning af forbrugerne. Omkostninger til tab af energi under transport igennem nettet defineres som omkostninger, der ikke kan påvirkes af Energinet og skal derfor ikke indgå i selskabets økonomiske incitamenter og effektiviseringskrav. Derudover skal Energinet have en risikojusteret indtjening, sådan at virksomheden skal kunne tjene penge, men på en måde, der tager hensyn til risici og ikke udsætter Energinet for unødvendige økonomiske farer.

Samlet set er disse ændringer vigtige for at styrke Danmarks position som et foregangsland inden for grøn energi og for at sikre, at vores energisystem er rustet til at imødegå de udfordringer, vi står over for i fremtiden.

Moderaterne støtter op om lovforslaget.

Kl. 15:16

Den fg. formand (Bjarne Laustsen):

Tak. Der er ikke nogen korte bemærkninger til hr. Mike Villa Fonseca fra Moderaterne. Så vi siger tak og går videre i ordførerrækken til hr. Sigurd Agersnap fra SF. Værsgo.

Kl. 15:16

(Ordfører)

Sigurd Agersnap (SF):

Tak for ordet, formand. Selv om lovforslaget her handler om Energinet, må jeg også skuffe og sige, at jeg ikke kan sætte meget mere strøm til debatten af den årsag. Vi er nemlig også enige i lovforslaget.

Energinet er vigtigere for den grønne omstilling, end mange sådan lige går og tænker over i det daglige. Den store statslige virksomhed sørger for, at motorvejene i el- og gasnettet bliver bygget, vedligeholdt og udbygget. Der har i flere år været en vigtig sag for SF at fremme de grønne investeringsmuligheder i Energinet, og det bidrager det her lovforslag til, både ved at anerkende, at den traditionelle rigide indtægtsrammeregulering ikke fremmer tilstrækkelig udvikling og sikker drift af systemansvarsopgaven og DataHub, og ved at forenkle den investeringsplan, som rammesætter Energinets store bidrag til den grønne omstilling. Lidt forsimplet kan man sige, at uden kabler, der flytter den grønne strøm, eller et gasnet, der flytter gassen, kommer vi selvfølgelig ikke langt i den grønne omstilling.

Samlet set er lovforslaget for os at se en fornuftig opfølgning på aftalen om en fremtidssikret økonomisk regulering af Energinet, som SF og en lang række partier er en del af. Vi støtter derfor lovforslaget. Jeg skulle også hilse fra Enhedslisten og sige, at det gør de også.

Kl. 15:18

Den fg. formand (Bjarne Laustsen):

Tak til ordføreren, hr. Sigurd Agersnap fra SF. Vi går videre i ordførerrækken til fru Lise Bech fra Danmarksdemokraterne. Værsgo.

Kl. 15:18

(Ordfører)

Lise Bech (DD):

Tak, formand. Det her lovforslag har til formål at justere den økonomiske regulering af Energinets systemansvarlige virksomhed, da den systemansvarlige virksomhed, herunder DataHub, ikke hensigtsmæssigt kan underlægges en traditionel indtægtsrammeregulering. Lovforslaget vil give Energinet bevægelsesfrihed på markedet, så de kan fortsætte med at levere energi på en bæredygtig måde. Det er det, der står.

Der er flere forskellige ting i det her lovforslag. Flere ordførere har været inde på det allerede, så jeg synes ikke, der er nogen grund til at gentage det hele. Men der er jo også nogle tekniske detaljer i lovforslaget, der handler om at præcisere, hvordan Energinet kan blive betalt for sit arbejde, og hvordan man kan justere betalingen, hvis der er forskelle mellem det forventede og det faktiske beløb, der skal betales. Lovforslaget er designet til at hjælpe Energinet med at klare sig bedre i en energisektor, der hele tiden ændrer sig, og sikre, at det kan fortsætte med at levere energi på en pålidelig måde.

Der er meget få høringssvar, men der er altså et par stykker. Der er fra Forsyningstilsynet og Danske Advokater, og de påpeger, at der er en udfordring med, at alt for meget, der opkræves for el og gas fra forbrugerne, ikke forrentes. Og det kan give den systemansvarlige virksomhed incitamenter til at beregne for høje acontobeløb, og det vil gå ud over forbrugerne. Og selvfølgelig vil forbrugerne få det her for meget betalte retur, men som de skriver, kan forbrugerne komme til at fungere som gratis kassekredit for den systemansvarlige virksomhed. Og det synes jeg faktisk at vi skal tage alvorligt, når der er nogle høringssvar, der siger det her. Jeg synes, at vi skal prøve at finde en løsning på det.

Jeg vil sige, at vi selvfølgelig alt i alt støtter op om det her lovforslag. Men jeg synes, at vi skal have det med i udvalgsbehandlingen. Tak for ordet.

Kl. 15:20

Den fg. formand (Bjarne Laustsen):

Tak til fru Lise Bech fra Danmarksdemokraterne. Der er ingen korte bemærkninger, så vi kan gå videre i ordførerrækken til hr. Steffen Larsen fra Liberal Alliance.

Kl. 15:20

(Ordfører)

Steffen Larsen (LA):

Mange tak, hr. formand. Med L 55 indføres en regulering, der giver Energinet, de glade drenge og piger i Erritsø, den nødvendige fleksibilitet til at udføre den opgave, de skal varetage, samtidig med at der lægges et pres på for at effektivisere driften i forhold til omkostningerne. Det bakker Liberal Alliance op om, og vi støtter forslaget. Og jeg skulle hilse fra Dansk Folkeparti og sige, at det gør de også. Tak.

Kl. 15:21

Den fg. formand (Bjarne Laustsen):

Tak til ordføreren for Liberal Alliance, hr. Steffen Larsen. Der er ingen korte bemærkninger, så vi kan gå videre i ordførerrækken. Fru Mona Juul har meldt afbud, og vi har fået besked fra Enhedslisten, så vi kan gå videre til Radikale Venstres ordfører, fru Samira Nawa. Værsgo.

Kl. 15:21

(Ordfører)

Samira Nawa (RV):

Mange tak. Lovforslaget her udspringer af en aftale fra 2018, som Radikale Venstre var en del af. Kort fortalt handler det om at justere den økonomiske regulering af Energinets systemansvarlige virksomhed i el- og gassektoren, og det er jo fornuftigt nok. Jeg har genbesøgt aftalen, hvor klima ikke står nævnt med et ord, og derudover står hensynet til den nødvendige udbygning af elnettet og hurtig tilslutning af VE-anlæg heller ikke tydeligt nok frem. Siden 2018, hvor vi indgik aftalen, er der jo sket en udbygning af elnettet, men den er også kommet under pres, fordi vi har solceller og flere vindmøller og der er sket en elektrificering af vores forbrug med f.eks. elbiler. Det håber jeg at ministeren vil sætte et par ord på, måske her fra talerstolen, og ellers sender jeg et par skriftlige spørgsmål for være sikker på, at elnettet følger med.

Men Radikale Venstre er positive og stemmer for. Tak.

Kl. 15:22

Den fg. formand (Bjarne Laustsen):

Tak til fru Samira Nawa fra Radikale Venstre. Der er ingen korte bemærkninger, og vi kan gå videre i ordførerrækken. Vi har hørt fra Dansk Folkeparti, og fru Franciska Rosenkilde fra Alternativet har meldt forfald, og derfor kan vi byde velkommen til hr. Kim Edberg Andersen fra Nye Borgerlige som ordfører. Værsgo.

Kl. 15:22

(Ordfører)

Kim Edberg Andersen (NB):

Tak for det, formand. Som gammel håndværker og som jyde drømmer vi jo alle sammen om at få en gratis kassekredit. Det er det, staten lige sørger for nu, ved at sige, at der ikke er noget, der skal forrentes. Der bliver jeg som borgerlig bare nødt til at sige, at jeg ikke stoler nok på, at staten kan styre det helt, samtidig med at den laver en acontobetaling på tingene, så jeg kan godt blive bekymret for, at vi kommer til at agere gratis bank. Heldigvis er vi jo i Nye Borgerlige ikke bundet af at være med i den her aftale, så vi kan jo sige tingene ligeud.

Der er gode ting i aftalen – bestemt – det anerkender jeg fuldt ud. Jeg er lidt bekymret for det der med, at en virksomhed bare kan slippe for at betale renter, såfremt de indkræver for mange penge. Jeg synes ikke, det er en tiltalende løsning, set i lyset af at staten nok er dem, der i forhold til borgerne har mest råd til at forrente tingene, og Energinet, uanset hvor gerne man vil kalde det en privat virksomhed, så er ret statsligt. Så der er mange gode snit i det, som vi nok kunne have støttet, men det gør simpelt hen for ondt på mig, at forbrugerne ikke får det forrentet, hvis der bliver indkrævet for mange penge ved dem. Det synes jeg ikke er i orden, og derfor kommer vi til at stemme imod.

Kl. 15:24

Den fg. formand (Bjarne Laustsen):

Tak til hr. Kim Edberg Andersen. Der er ikke nogen korte bemærkninger. Jeg havde noteret, at hr. Lars Boje Mathiesen havde bedt om en ordførertale. Han er ikke til stede, så jeg kan byde velkommen til klima-, energi- og forsyningsministeren heroppe på talerstolen. Værsgo.

Kl. 15:24

Klima-, energi- og forsyningsministeren (Lars Aagaard):

Tak, formand, og tak til ordførerne for jeres bemærkninger. Energinet spiller i dag en central rolle for den grønne omstilling. Energinet er med til at sikre, at vi kan forsyne forbrugerne med grøn energi fra bl.a. vind og sol og de andre kilder. Energinets kerneopgave er at sikre forsyningssikkerheden, at drive og udbygge den overordnede energiinfrastruktur af el og gas og sikre en åben og lige adgang til alle forbrugerne.

Dette lovforslag følger op på en bred politisk aftale om at fremtidssikre den økonomiske regulering af Energinet fra maj 2018. Med aftalen blev det besluttet, at Energinet skal underlægges en indtægtsrammeregulering. Indtægtsrammereguleringen skal sikre en effektiv drift og ansvarlige investeringer, samtidig med at de skal have de rette rammer for at sikre den grønne omstilling og en stabil energiforsyning. Store dele af aftalen er allerede implementeret, men i lyset af de store opgaver, som ligger foran Energinet i de kommende år, er det vigtigt, at rammerne svarer til opgaven. Der skal foretages nogle væsentlige investeringsbeslutninger i forbindelse med udbygningen af elnettet og den grønne omstilling.

Den systemansvarlige virksomhed er den del af Energinet, som sikrer en lige adgang til gas- og elnettet, overvåger og balancerer eltransmissionsnettet samt varetager forsyningssikkerheden i Danmark. Den systemansvarlige virksomhed har desuden ansvaret for udviklingsprojekter, bl.a. de nye energiøer. Den systemansvarlige virksomhed adskiller sig fra Energinets øvrige datterselskaber, da det primært har driftsopgaver og det derfor ikke har den store egenkapital. Desuden har selskabet nu og i fremtiden store tidskritiske opgaver af samfundsøkonomisk betydning. Den nye regulering skal således indrettes med blik for, at den systemansvarlige virksomhed adskiller sig fra Energinets øvrige datterselskaber. Ligeledes skal reguleringen understøtte behovet for hastighed i netudbygningen. Vi lægger med dette lovforslag op til at justere indtægtsrammereguleringen til de særlige forhold, der gør sig gældende for netop den systemansvarlige virksomhed. Lovforslaget indeholder fire hovedelementer.

For det første er virksomhedens økonomiske risiko i højere grad relateret til drift end investeringer. Det er dermed ikke retvisende at beregne virksomhedens forrentning udelukkende ud fra kapital. Derfor foreslås det, at den systemansvarlige virksomhed skal have en risikojusteret forrentning. Det vil sige, at forrentningen fremover skal kompensere virksomheden for den risiko, der er ved dens drift.

For det andet kan den nuværende regulering af såkaldte differencer medføre en økonomisk risiko for virksomheden. Tariffer opkræves af forbrugerne og skal dække en del af systemansvarets omkostninger. Er der tidsmæssige ubalancer mellem opkrævede tariffer og tilladte indtægter, opstår der differencer. Hvis disse differencer forrentes, opstår der en økonomisk risiko, som vanskeligt kan kontrolleres af virksomheden. Derfor foreslås det, at reguleringen ændres, så differencerne i forbrugernes favør ikke forrentes.

For det tredje indebærer den nuværende regulering, at virksomheden er underlagt incitamenter til at begrænse nettab. Nettab er imidlertid et uundgåeligt tab af energi, når elektriciteten transporteres gennem nettet, og Energinets systemansvar skal i forvejen begrænse nettab i forbindelse med deres investeringsbeslutninger. Derfor foreslås det, at omkostninger til nettab undtages fra indtægtsrammens incitamenter.

Derudover foreslås det for det fjerde at forenkle Energinets forretningsplan og at ændre godkendelsesprocesserne. Denne justering forventes at medføre en hurtigere og mere fleksibel proces for Energinets planlægning, og den vil give en hurtigere økonomisk sikkerhed for nødvendige nye opgaver.

Samlet set sætter lovforslaget rammerne for et Energinet, der er klar til at understøtte elektrificeringen, VE-udbygningen på land og hav og udviklingen mod et klimaneutralt samfund. Jeg ser frem til drøftelserne og at behandle lovforslaget i udvalget, og med disse bemærkninger vil jeg gerne anmode om en velvillig behandling af forslaget. Tak.

Kl. 15:28

Den fg. formand (Bjarne Laustsen):

Tak. Da der ikke er nogen korte bemærkninger til klima-, energi- og forsyningsministeren og der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Klima-, Energi- og Forsyningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

9) 1. behandling af lovforslag nr. L 56:

Forslag til lov om ændring af lov om fremme af vedvarende energi og lov om ændring af lov om elforsyning, lov om fremme af vedvarende energi og elsikkerhedsloven og om ophævelse af lov om tilskud til fremme af vedvarende energi i virksomheders produktionsprocesser. (En forenklet og hurtig ansøgnings- og tilladelsesproces for repowering af bestående elproduktionsanlæg på havet, tinglysning vedrørende elproduktionsanlæg i den eksklusive økonomiske zone, justering af administrationen af visse pristillægsordninger til VE-anlæg og forlængelse af frist for anmodning om udbetaling af tilskud).

Af klima-, energi- og forsyningsministeren (Lars Aagaard).

(Fremsættelse 25.10.2023).

Kl. 15:28

Forhandling

Den fg. formand (Bjarne Laustsen):

Forhandlingen er åbnet, og første ordfører er hr. Rasmus Horn Langhoff fra Socialdemokratiet. Værsgo.

Kl. 15:28

(Ordfører)

Rasmus Horn Langhoff (S):

Tak for det. Det er jo nok et forslag, vi alle sammen har glædet os til at behandle hele dagen i dag, fordi klimaet kalder på handling, og vi har jo som politikere et helt særligt ansvar for at gå forrest og skabe de bedste betingelser for grøn energi i Danmark. Det er derfor en bunden opgave at skabe hurtigere og lettere veje igennem bureaukratiets sagsbehandling, når der f.eks. skal ansøges om tilladelser. Det gælder især for de virksomheder og organisationer, der hver dag arbejder for at levere grøn strøm til danskerne.

Derfor er det også glædeligt, at vi i dag førstebehandler det her lovforslag, hvor regeringen foreslår at lave endnu bedre forudsætninger for at rejse meget mere vedvarende energi i Danmark. Lovforslagets hovedformål er at understøtte realiseringen af den grønne omstilling, for den grønne omstilling er langtfra simpel. Der er så meget andet og mere end bare at rejse nye vindmøller og få flere over på fjernvarme, hvor vigtige også de virkemidler end er. Vi skal også blive bedre til at genanvende de anlæg, som gennem mange år har skabt grøn strøm i vores stikkontakter, men som nu kan være slidte eller måske direkte forældede.

Derfor vil dette lovforslag bidrage til at forenkle og øge hastigheden inden for processerne omkring – nu bruger jeg et engelsk udtryk, selv om vi jo taler dansk her – repowering, og jeg tror, at den bedste danske oversættelse, jeg kan komme i nærheden af, er fornyelse af bestående elproduktionsanlæg på havet. For det skal være nemmere og hurtigere at opdatere vores vindmølleparker med nyere og bedre vindmøllemodeller, der kan producere mere grøn strøm til gavn for klimaet.

Samtidig vil vi med lovforslaget skabe mere gennemsigtighed ved at tydeliggøre mulighederne for tinglysning af rettigheder vedrørende elproduktionsanlæg i den eksklusive økonomiske zone. Derudover vil vi også justerer administrationen af visse pristillægsordninger til VE-anlæg, og vi vil udsætte fristen for indgivelse af anmodninger om udbetalinger af tilskud til VE på procesordningen.

Lovforslaget er altså bare ét af regeringens tiltag for at sætte tempo på implementeringen af den grønne omstilling, men et vigtigt et af slagsen. Derfor bakker Socialdemokratiet op om lovforslaget. Jeg skulle også igen hilse fra Venstre, som desværre er forhindret, men som også bakker op om forslaget her.

Kl. 15:31

Den fg. formand (Bjarne Laustsen):

Tak til hr. Rasmus Horn Langhoff som ordfører for Socialdemokratiet. Der er ingen korte bemærkninger. Vi går videre i talerrækken, og det er hr. Mike Villa Fonseca fra Moderaterne som ordfører. Værsgo.

Kl. 15:31

(Ordfører)

Mike Villa Fonseca (M):

Tak for ordet, formand. Ligesom ved de to forrige taler, jeg har holdt her i dag, vikarierer jeg stadig også ved førstebehandlingen af L 56 for ordføreren på området, som er hr. Henrik Frandsen, da han desværre stadig væk ikke har mulighed for at være til stede.

Lovforslaget, som vi behandler i dag, har to hovedformål. Det første hovedformål er at støtte den grønne omstilling ved at forbedre forholdene for havbaserede elproduktionsanlæg, og det andet hovedformål er, at vi også laver justeringer i reglerne for støtteordninger til visse vedvarende energi-anlæg for bedre at kunne håndtere situation med langvarige høje elpriser. Vi taler om at forbedre betingelserne for havbaseret energiproduktion, og om at gøre det lettere og mere gennemsigtigt for dem, der ønsker at opgradere eksisterende anlæg. Det handler altså om at skabe en smidig og effektiv godkendelsesproces med det formål at fremskynde den grønne udvikling. Det handler også om at tilpasse vores energistøtteordninger, sådan at administrationen af ordningerne bedre vil kunne håndtere situationer med varigt høje elpriser, sådan som vi har set sidste vinter, med det formål at beskytte både forbrugeren og dem, der investerer i vedvarende el-produktion. Dette tiltag er afgørende for at sikre en stabil og konkurrencedygtig energisektor.

Endelig ønsker vi også at forlænge fristen for udbetalingen af tilskud til grønne projekter for at give dem den nødvendige tid til at blomstre og levere på deres løfter. Dette vil være med til at sikre, at vores mål om en bæredygtig fremtid ikke går tabt på grund af unødvendigt bureaukrati. Moderaterne støtter op omkring lovforslaget. Tak for ordet, formand.

Kl. 15:33

Den fg. formand (Bjarne Laustsen):

Tak til hr. Mike Villa Fonseca fra Moderaterne. Der var ingen korte bemærkninger, så vi kan gå videre i ordførerrækken, og det er hr. Sigurd Agersnap fra SF som ordfører. Værsgo.

Kl. 15:33

(Ordfører)

Sigurd Agersnap (SF):

Tak for ordet, formand. Der er for os i SF at se flere gode elementer i det lovforslag, som her er fremsat. Noget af det vigtigste er, at det sigter mod at forenkle ansøgnings- og tilladelsesprocessen for fornyelse eller såkaldt repowering af eksisterende elproduktionsanlæg på havet. Det vil øge gennemsigtigheden og effektiviteten i hele godkendelsesprocessen, og det vil dermed også fremme udvidelsen af havvindskapaciteten.

Derudover er vi enige i, det skal være muligt at få tinglyst rettigheder til elproduktionsanlæg. Denne del af lovforslaget er et vigtigt skridt mod vores mål om at opstille havvindmølleparker på 9 GW inden 2030.

Så er vi også enige i de justeringer, der er i pristillægsordningerne for visse vedvarende energi-anlæg, hvilket vil hjælpe os med at håndtere perioder med høje elpriser mere effektivt og sikre mere bæredygtige støtteordninger.

Afslutningsvis skal jeg fremhæve, at forslaget giver mulighed for at forlænge fristen for anmodning om udbetaling af tilskud, hvilket vil give projekter mere tid til at blive afsluttet, og det ser ud til at være nødvendigt. I SF kan vi støtte lovforslaget, og jeg skal også hilse fra Enhedslisten og sige, at det kan de også.

Kl. 15:34

Den fg. formand (Bjarne Laustsen):

Tak til hr. Sigurd Agersnap fra SF som ordfører. Der var ingen korte bemærkninger. Vi går videre i ordførerrækken, og det er fru Lise Bech fra Danmarksdemokraterne som ordfører. Værsgo.

Kl. 15:34

(Ordfører)

Lise Bech (DD):

Tak, formand. Ja, klima-, energi- og forsyningsministeren ønsker med det her lovforslag bemyndigelse til at kunne fastsætte regler om en forenklet, hurtig og transparente ansøgnings- og tilladelsesproces for repowering – og jeg ved ikke helt, om man må sige det, men det må man nok ikke – og hvad var det, der var en, der sagde, for fornyelsesprojekter i forbindelse med elproduktionsanlæg på havet. Jeg vil ikke gennemgå de forskellige ændringer i loven, for det er der nogle ordførere der allerede har gjort, og det synes jeg faktisk ikke der er nogen grund til.

Men det her forslag vil jo gøre det nemmere for virksomheder og privatpersoner, der skal ansøge om at producere el fra havvind og anden VE. Desuden vil erhverv og privatpersoner opleve mindre administrativt arbejde i forbindelse med ansøgninger om støtte til VE. Og det er jo positivt, at vi ligesom forenkler tingene, så Danmarksdemokraterne vil gerne støtte forslaget, da det skaber en forenklet og hurtigere model for ansøgninger om etablering af elproduktion fra havvind og sikrer udbetaling af tilskud til VE under procesforordningen. Tak for ordet.

Kl. 15:36

Den fg. formand (Bjarne Laustsen):

Tak til fru Lise Bech fra Danmarksdemokraterne. Der er ingen korte bemærkninger, så vi kan gå videre i ordførerrækken, og det er hr. Steffen Larsen fra Liberal Alliance som ordfører. Værsgo.

Kl. 15:36

(Ordfører)

Steffen Larsen (LA):

Lovforslaget, som vi behandler her, giver bedre vilkår for den grønne omstilling ved bl.a. at forbedre muligheden for at levetidsforlænge eksisterende havvindmøller og for at tinglyse rettigheder på anlæg i Danmarks eksklusive økonomiske zone. Det bakker vi op om i Liberal Alliance, og vi støtter altså lovforslaget.

Og jeg skal hilse fra Det Konservative Folkeparti og Dansk Folkeparti og sige, at de også støtter lovforslaget. Tak.

Kl. 15:36

Den fg. formand (Bjarne Laustsen):

Tak til hr. Steffen Larsen. Der var ingen korte bemærkninger, og vi kan gå videre i ordførerrækken. Det er fru Samira Nawa fra Radikale Venstre. Værsgo.

Kl. 15:37

(Ordfører)

Samira Nawa (RV):

Mange tak. Fredag er virkelig vikarernes festdag, men velkommen til det her fantastiske område, som klimaområdet jo er, så på den måde er det virkelig en festdag for jer, der får lov at vikariere.

Lovforslaget skal understøtte den grønne omstilling ved at forbedre vilkårene for elproducerende anlæg på havet, og hvis man kigger i høringssvarene, er der bl.a. Green Power Denmark, som anfører, at der er behov for ændringer af lovforslaget og bemærkningerne for at sikre en aktuel og tidssvarende implementering af den seneste EU-regulering. Sådan som jeg forstår det, giver lovforslaget udelukkende mulighed for mindre reparationer og forbedringer af møller – noget, som i en vis udstrækning også er muligt i dag. Det vil sige, at de nødvendige tilladelser til fuld udskiftning af møllerne og repowering med levetidsforlængelse m.m. ikke er indeholdt, og det er i hvert fald noget af det, som vi i Radikale Venstre vil søge svarene på i løbet af andenbehandlingen, og måske vil ministeren også sætte et par ord på det her fra talerstolen.

Men i udgangspunktet er vi positive. Der er bare de her spørgsmål, vi skal afklaret. Tak.

Kl. 15:38

Den fg. formand (Bjarne Laustsen):

Tak til fru Samira Nawa fra Radikale Venstre. Der er ingen korte bemærkninger. Der er afbud fra Franciska Rosenkilde fra Alternativet, så nu er det hr. Kim Edberg Andersen fra Nye Borgerlige som ordfører. Værsgo.

Kl. 15:38

(Ordfører)

Kim Edberg Andersen (NB):

Tak for det, formand. Man skal altid gemme det bedste til sidst, så derfor håber vi, at der kommer en efter mig.

Meget af det lyder jo fornuftigt: mindre bureaukrati og hurtigere adgang. Så løber det jo koldt ned ad ryggen på mig, lige så snart ordføreren fra SF begynder at sige, at han skulle hilse fra Enhedslisten. Når de to er enige, bliver jeg jo altid bekymret. Min primære bekymring er det der med, hvad det er, vi siger ja til i forhold til det her repowering, altså en fornyelse. Jeg er personligt bange for, at det bliver større møller på de samme steder, det vil sige, at vi egentlig får større møller. Mange af dem er til at starte med sat ret tæt på land. Det er et område, hvor vi døjer meget med, hvor kede af det folk bliver af at kigge på dem. Uanset om der er reklamer i fjernsynet, der siger, at det ikke betyder noget, så kan man se dem, og når de bliver større, kan man se dem endnu mere. Det synes jeg er lidt uafklaret. Derfor kommer vi til at stemme imod lovforslaget.

Vi har jo heldigvis den frihed, at vi ikke er bundet på arme og ben og tapet til hockeystaven. Vi kan godt sige nej, når vi synes, der er et dårligt lovforslag. Det synes vi at det her er, selv om det helt bestemt skal have ros med på vejen, i forhold til at det er møller på havet. Skal vi have flere møller, skal de være på havet. Så den del kan vi da støtte op om. Så det er et nej til lovforslaget, men der er positive elementer; naturligvis er der det. Tak.

Kl. 15:40

Den fg. formand (Bjarne Laustsen):

Tak. Der er ikke nogen korte bemærkninger til hr. Kim Edberg Andersen fra Nye Borgerlige. Så skal vi byde velkommen til klima-, energi- og forsyningsministeren. Værsgo.

Kl. 15:40

Klima-, energi- og forsyningsministeren (Lars Aagaard):

Tak for det, hr. formand. Først og fremmest tak til ordførerne for de konstruktive bemærkninger. Lovforslaget, vi førstebehandler i dag, indeholder et ønske om at skabe endnu bedre forudsætninger for fremtidens vedvarende energi i Danmark. Vi skal systematisk fjerne unødvendige barrierer for udviklingen af VE-anlæg. Lovforslaget indeholder forskellige elementer, hvoraf jeg vil nævne fire.

For det første vil regeringen med lovforslaget sikre korrekt implementering af EU-direktivet om fremme af anvendelse af energi fra vedvarende energikilder. Det gør vi ved at indføre en bemyndigelse til at fastsætte regler for tilladelsesprocesser for repowering af allerede eksisterende anlæg på havet. Jeg skal nok forsøge at finde det danske ord til næste tale. Dermed kan vi gøre tilladelsesprocesserne mere simple og gennemsigtige.

For det andet foreslår vi med lovforslaget at præcisere muligheden for tinglysning af elproduktionsanlæg i den eksklusive økonomiske zone. Regelændringen vil tydeliggøre rammerne for finansieringen af havmølleparker, hvilket selvsagt er uhyre centralt. Det kan dermed bidrage til at indfri de politiske aftaler om opstilling af 9 GW havmølleparker efter udbud inden 2030.

For det tredje foreslår regeringen med lovforslaget at tilpasse reglerne for administration af visse pristillægsordninger for VE-anlæg  med fast afregningspris. Det foreslår vi, fordi den hidtidige måde at administrere ordningerne på har vist sig uhensigtsmæssig i en tid med vedvarende høje energipriser, som vi jo desværre oplevede sidste år. Forslaget ændrer ikke på ordningernes indhold. Det vil udelukkende nedbringe behovet for, at anlægsejere løbende skal opkræves penge, når elpriserne har været høje i en længere periode. Det vil være til gavn for både anlægsejere og staten.

For det fjerde foreslår regeringen en forlængelse af fristen for at anmode om udbetaling af tilskud inden for den nu lukkede VE til procesordning  samt bemyndigelse til at forlænge fristen yderligere. Det skal understøtte, at de få virksomheder, der allerede har fået tilsagn om tilskud inden for ordningen, kan nå at gennemføre omstillingsprojekterne og få deres tilskud.

Så hørte jeg spørgsmål om repoweringdelen, og dem vil vi selvfølgelig i udvalgsbehandlingen søge at belyse og besvare helt i tråd med de spørgsmål, der er stillet. Med disse bemærkninger vil jeg anmode om velvillig behandling af lovforslaget.

Kl. 15:42

Den fg. formand (Bjarne Laustsen):

Tak. Der er lige en kort bemærkning til fru Samira Nawa fra Radikale Venstre. Værsgo.

Kl. 15:42

Samira Nawa (RV):

Tak, og også tak for tilkendegivelsen af, at vi kan bore det ud i udvalgsbehandlingen. Men jeg vil høre, om ministeren allerede nu bare lige kunne guide mig på rette vej, i forhold til om det er korrekt forstået, at lovforslaget udelukkende giver mulighed for de her mindre reparationer og forbedringer af eksisterende møller og ikke indeholder de her tilladelser til udskiftning, som jo ellers er et krav i EU's havvindsdirektiver – bare sådan at jeg også stiller spørgsmålene skriftligt korrekt i udvalgsbehandlingen. Tak.

Kl. 15:43

Den fg. formand (Bjarne Laustsen):

Tak. Værsgo til ministeren.

Kl. 15:43

Klima-, energi- og forsyningsministeren (Lars Aagaard):

Tak. Der er flere grunde til, at man bliver nødt til at skelne mellem det, der af nogle kaldes fuld repowering, hvor et eksisterende anlæg nedtages og der opsættes et helt nyt anlæg på det samme areal, og så det, der kaldes en delvis repowering, hvor man foretager en teknisk ændring af et allerede eksisterende anlæg. Det skyldes, at et helt nyt anlæg af gode grunde betragtes som et nyt anlægsprojekt, hvor der er behov for at søge om nye tilladelser efter eksisterende regler i VE-loven, og det giver rigtig god mening, f.eks. hvis det er nye møller, man vil sætte op; de kan være langt større end dem, man tager ned. Her er det naturligt – og det bliver man nødt til – at kigge på påvirkningen af det omkringliggende miljø og af beskyttede arter, i forhold hvor stor en projektændring man vil have . Så det er snittet imellem, hvornår forandringen er så stor, at det kræver, at man skal hen at kigge på påvirkningen af det omkringliggende miljø igen. Det er det, vi skal have defineret.

Jeg tror også, at fru Samira Nawa spørger i forlængelse af vedtagelsen af VE III-direktivet, hvor jeg se i Green Power Denmarks høringssvar, at det er korrekt, at VE III-direktivet jo er vedtaget, men at implementeringsdatoen har vi ikke endnu, og det er derfor, at de elementer, der er i VE III-direktivet, ikke er taget med i lovforslaget den her gang. Men jeg ser frem til at få uddybet spørgsmålene i den videre lovbehandling.

Kl. 15:44

Den fg. formand (Bjarne Laustsen):

Tak. Der er ikke flere spørgsmål fra spørgeren. Så siger vi tak til klima-, energi- og forsyningsministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Klima-, Energi- og Forsyningsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 15:44

Meddelelser fra formanden

Den fg. formand (Bjarne Laustsen):

Der er ikke mere at foretage i dette møde.

Folketingets næste møde afholdes tirsdag den 7. november 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der også vil fremgå af Folketingets hjemmeside.

Jeg vil ønske jer alle sammen en god weekend.

Mødet er hævet. (Kl. 15:45).


38. møde

Torsdag den 23. marts 2023 kl. 10.00

Dagsorden

1) 3. behandling af lovforslag nr. L 27:

Forslag til lov om ændring af lov om ændring af lov om folkeskolen, lov om friskoler og private grundskoler m.v., lov om social service og lov om en børne- og ungeydelse. (Udskydelse af revisionsbestemmelse).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 16.03.2023. 2. behandling 21.03.2023).

2) 3. behandling af lovforslag nr. L 28:

Forslag til lov om ændring af lov om erhvervsuddannelser. (Permanentgørelse af Team Danmark-ordning).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 16.03.2023. 2. behandling 21.03.2023).

3) 3. behandling af lovforslag nr. L 43:

Forslag til lov om ændring af lov om Arbejdsgivernes Uddannelsesbidrag og lov om erhvervsuddannelser. (Indførelse af refusion af arbejdsgiveres udgifter til pensionsbidrag, justering af fleksibelt uddannelsesbidrag og aktivitetsafhængigt VEU-bidrag for 2023 m.v.).

Af børne- og undervisningsministeren (Mattias Tesfaye).

(Fremsættelse 09.02.2023. 1. behandling 22.02.2023. Betænkning 16.03.2023. 2. behandling 21.03.2023).

4) 3. behandling af lovforslag nr. L 23:

Forslag til lov om ændring af lov om fremme af vedvarende energi. (Investeringsstøtte til forsøgsvindmøller, udbud af støtte til anvendelse af kemiske brændstoffer eller produkter fra elektricitet (power-to-x), anvendelsesområdet for VE-ordningerne, tilsyn med elproducerende anlæg på havet og adgang til negativt pristillæg).

Af klima-, energi- og forsyningsministeren (Lars Aagaard).

(Fremsættelse 25.01.2023. 1. behandling 07.02.2023. Betænkning 16.03.2023. 2. behandling 21.03.2023. Lovforslaget optrykt efter 2. behandling).

5) 3. behandling af lovforslag nr. L 25:

Forslag til lov om tillægsbevilling for finansåret 2022.

Af finansministeren (Nicolai Wammen).

(Fremsættelse 31.01.2023. 1. behandling 07.02.2023. Betænkning 16.02.2023. 2. behandling 21.03.2023).

6) 3. behandling af lovforslag nr. L 33:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 02.02.2023. 1. behandling 09.02.2023. Betænkning 15.03.2023. 2. behandling 21.03.2023. Lovforslaget optrykt efter 2. behandling).

7) 3. behandling af lovforslag nr. L 45:

Forslag til lov om ændring af udlændingeloven. (Indberetning i Schengeninformationssystemet (SIS) af tredjelandsstatsborgere, som er genstand for en afgørelse om tilbagesendelse, og bemyndigelse til udlændinge- og integrationsministeren til at fastsætte regler om udlændingemyndighedernes kompetence til at foretage indberetninger og forestå konsultationer i medfør af SIS-forordningen og SIS-tilbagesendelsesforordningen).

Af udlændinge- og integrationsministeren (Kaare Dybvad Bek).

(Fremsættelse 09.02.2023. 1. behandling 21.02.2023. Betænkning 14.03.2023. Omtrykt. 2. behandling 21.03.2023. Lovforslaget optrykt efter 2. behandling).

8) 3. behandling af lovforslag nr. L 46:

Forslag til lov om ændring af udlændingeloven. (Styrket international rekruttering).

Af udlændinge- og integrationsministeren (Kaare Dybvad Bek).

(Fremsættelse 09.02.2023. 1. behandling 21.02.2023. Betænkning 14.03.2023. Ændringsforslag nr. 7 af 20.03.2023 uden for betænkningen af udlændinge- og integrationsministeren (Kaare Dybvad Bek). 2. behandling 21.03.2023. Lovforslaget optrykt efter 2. behandling).

9) 3. behandling af lovforslag nr. L 41:

Forslag til lov om etablering af statsgaranti på lån til udskiftning af olie- eller gasfyr med en anden opvarmningskilde i landdistriktsområder uden for fjernvarmenettet.

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 16.03.2023. 2. behandling 21.03.2023).

10) 3. behandling af lovforslag nr. L 15 A:

Forslag til lov om ændring af lov om afgift af naturgas og bygas m.v., lov om afgift af stenkul, brunkul og koks m.v., lov om energiafgift af mineralolieprodukter m.v. og forskellige andre love. (Forhøjelse af energiafgiften på fossile brændsler for erhverv efter »Aftale om Grøn skattereform« af 8. december 2020 m.v.).

Af skatteministeren (Jeppe Bruus).

(2. behandling 21.03.2023. Lovforslaget optrykt efter 2. behandling).

11) 3. behandling af lovforslag nr. L 15 B:

Forslag til lov om ændring af lov om afgift af bekæmpelsesmidler. (Omlægning af pesticidafgiften efter »Politisk aftale om sprøjtemiddelstrategi 2022-2026«).

Af skatteministeren (Jeppe Bruus).

(2. behandling 21.03.2023. Lovforslaget optrykt efter 2. behandling).

12) 3. behandling af lovforslag nr. L 16:

Forslag til lov om ændring af lov om inddrivelse af gæld til det offentlige, kildeskatteloven, skatteindberetningsloven, lov om fuldbyrdelse af straf m.v. og lov om Den Internationale Straffedomstol og om ophævelse af lov om Det Fælles Lønindeholdelsesregister. (Styrkelse af inddrivelsen med henblik på at nedbringe danskernes gæld til det offentlige).

Af skatteministeren (Jeppe Bruus).

(Fremsættelse 25.01.2023. 1. behandling 01.02.2023. Betænkning 15.03.2023. 2. behandling 21.03.2023. Lovforslaget optrykt efter 2. behandling).

13) 3. behandling af lovforslag nr. L 17:

Forslag til lov om gennemførelse af dobbeltbeskatningsoverenskomst og tilhørende protokol mellem Kongeriget Danmark og Den Franske Republik.

Af skatteministeren (Jeppe Bruus).

(Fremsættelse 25.01.2023. 1. behandling 07.02.2023. Betænkning 15.03.2023. 2. behandling 21.03.2023).

14) 3. behandling af lovforslag nr. L 31:

Forslag til lov om ændring af lov om ligebehandling af mænd og kvinder med hensyn til beskæftigelse m.v., lov om arbejdsmiljø og lov om erhvervsuddannelser. (Udmøntning af »Trepartsaftale om initiativer til at modgå seksuel chikane på arbejdspladser« og forlængelse af hjemmel til smileyordningen).

Af beskæftigelsesministeren (Ane Halsboe-Jørgensen).

(Fremsættelse 01.02.2023. 1. behandling 23.02.2023. Betænkning 15.03.2023. 2. behandling 21.03.2023).

15) 2. (sidste) behandling af beslutningsforslag nr. B 11:

Forslag til folketingsbeslutning om 26 ugers udvidet barsel til tvillinge- og flerlingefamilier (borgerforslag).



Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023. 1. behandling 23.02.2023. Betænkning 15.03.2023).

16) 2. (sidste) behandling af beslutningsforslag nr. B 30:

Forslag til folketingsbeslutning om Danmarks deltagelse i Det Europæiske Forsvarsagentur og Det Permanente Strukturerede Samarbejde på forsvarsområdet.

Af forsvarsministeren (Troels Lund Poulsen, fg.).

(Fremsættelse 09.02.2023. 1. behandling 21.02.2023. Betænkning 16.03.2023).

17) 2. behandling af lovforslag nr. L 48:

Forslag til lov om ændring af militær retsplejelov. (Styrkelse af mulighederne for at pågribe militært personel, der er narkopåvirket i tjenesten).

Af forsvarsministeren (Troels Lund Poulsen fg.).

(Fremsættelse 09.02.2023. 1. behandling 21.02.2023. Betænkning 16.03.2023).

18) 2. behandling af lovforslag nr. L 53:

Forslag til lov om ændring af tinglysningsafgiftsloven og ejendomsvurderingsloven. (Indførelse af godtgørelse af tinglysningsafgift for pant tinglyst til sikkerhed for lån til udskiftning af olie- eller gasfyr med en anden opvarmningskilde, fremrykket kategorisering af visse ejendomme m.v.).

Af skatteministeren (Jeppe Bruus).

(Fremsættelse 01.03.2023. 1. behandling 14.03.2023. Betænkning 21.03.2023).

19) 2. behandling af lovforslag nr. L 18:

Forslag til lov om ændring af lov om menighedsråd, lov om folkekirkens økonomi og lov om forsøg i folkekirken. (Udvidelse og forenkling af samarbejdsmuligheder, øget transparens og fleksibilitet i den lokale økonomistyring m.v. og ophævelse af lov om forsøg i folkekirken).

Af kirkeministeren (Louise Schack Elholm).

(Fremsættelse 25.01.2023. 1. behandling 09.02.2023. Betænkning 15.03.2023).

20) 1. behandling af lovforslag nr. L 57:

Forslag til lov for Færøerne om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 15.03.2023).

21) 1. behandling af lovforslag nr. L 58:

Forslag til lov om ændring af lov om forbrugslånsvirksomheder, kreditaftaleloven, lov om en garantifond for skadesforsikringsselskaber og forskellige andre love. (Indgreb over for kreditter, der ydes rentefrit og uden andre omkostninger, udvidelse af dækningsområde for Garantifonden for skadesforsikringsselskaber til at omfatte livsforsikringsselskaber, der udøver arbejdsulykkesforsikringsvirksomhed i Danmark, og til at omfatte motoransvarsforsikringer m.v.).

Af erhvervsministeren (Morten Bødskov).

(Fremsættelse 15.03.2023).

22) 1. behandling af lovforslag nr. L 59:

Forslag til lov om kompensation til naboer omkring Udrejsecenter Kærshovedgård.

Af udlændinge- og integrationsministeren (Kaare Dybvad Bek).

(Fremsættelse 15.03.2023).

23) 1. behandling af lovforslag nr. L 54:

Forslag til lov om ændring af færdselsloven. (Undtagelse til hegningspligt i områder med udsatte dyr m.v.).

Af transportministeren (Thomas Danielsen).

(Fremsættelse 01.03.2023).

24) 1. behandling af lovforslag nr. L 62:

Forslag til lov om ændring af jernbaneloven og lov om DSB. (Revision af visse regler på jernbaneområdet).

Af transportministeren (Thomas Danielsen).

(Fremsættelse 15.03.2023).

Kl. 09:59

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Udlændinge- og integrationsministeren (Kaare Dybvad Bek):

Lovforslag nr. L 72 (Forslag til lov om ændring af udlændingeloven, hjemrejseloven, straffeloven og forskellige andre love og ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale. (Ændring af visse regler om hjælp til hjemrejse, adgang til hjemrejsestøtte og administrativ frihedsberøvelse, implementering af bestemmelse i statsborgerretskonventionen, gennemførelse af rådsafgørelse om Kroatiens fulde optag i Schengensamarbejdet, ophævelse af revisionsbestemmelser, ophævelse af Brexit-borgerloven m.v.)).

Lotte Rod (RV) og Katrine Robsøe (RV):

Forespørgsel nr. F 8 (Hvilke tanker gør regeringen sig om pædagogers fagpersonlige dannelse, etiske og kritiske bevidsthed samt interesse for og evne til aktiv medvirken i et demokratisk samfund, og hvad er herunder regeringens visioner for formål, fag og værksteder i en ny pædagoguddannelse?).

Titler på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) 3. behandling af lovforslag nr. L 27:

Forslag til lov om ændring af lov om ændring af lov om folkeskolen, lov om friskoler og private grundskoler m.v., lov om social service og lov om en børne- og ungeydelse. (Udskydelse af revisionsbestemmelse).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 16.03.2023. 2. behandling 21.03.2023).

Kl. 10:00

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:00

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 102 (S, V, M, SF, DD, LA, KF, EL, DF og NB), imod stemte 8 (RV og ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

2) 3. behandling af lovforslag nr. L 28:

Forslag til lov om ændring af lov om erhvervsuddannelser. (Permanentgørelse af Team Danmark-ordning).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 16.03.2023. 2. behandling 21.03.2023).

Kl. 10:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:01

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

3) 3. behandling af lovforslag nr. L 43:

Forslag til lov om ændring af lov om Arbejdsgivernes Uddannelsesbidrag og lov om erhvervsuddannelser. (Indførelse af refusion af arbejdsgiveres udgifter til pensionsbidrag, justering af fleksibelt uddannelsesbidrag og aktivitetsafhængigt VEU-bidrag for 2023 m.v.).

Af børne- og undervisningsministeren (Mattias Tesfaye).

(Fremsættelse 09.02.2023. 1. behandling 22.02.2023. Betænkning 16.03.2023. 2. behandling 21.03.2023).

Kl. 10:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:02

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 106 (S, V, M, SF, DD, LA, KF, 1 EL (ved en fejl), RV, DF, ALT og NB), imod stemte 4 (EL), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

4) 3. behandling af lovforslag nr. L 23:

Forslag til lov om ændring af lov om fremme af vedvarende energi. (Investeringsstøtte til forsøgsvindmøller, udbud af støtte til anvendelse af kemiske brændstoffer eller produkter fra elektricitet (power-to-x), anvendelsesområdet for VE-ordningerne, tilsyn med elproducerende anlæg på havet og adgang til negativt pristillæg).

Af klima-, energi- og forsyningsministeren (Lars Aagaard).

(Fremsættelse 25.01.2023. 1. behandling 07.02.2023. Betænkning 16.03.2023. 2. behandling 21.03.2023. Lovforslaget optrykt efter 2. behandling).

Kl. 10:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:03

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF og ALT), imod stemte 0, hverken for eller imod stemte 1 (NB).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

5) 3. behandling af lovforslag nr. L 25:

Forslag til lov om tillægsbevilling for finansåret 2022.

Af finansministeren (Nicolai Wammen).

(Fremsættelse 31.01.2023. 1. behandling 07.02.2023. Betænkning 16.02.2023. 2. behandling 21.03.2023).

Kl. 10:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:03

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 110 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

6) 3. behandling af lovforslag nr. L 33:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 02.02.2023. 1. behandling 09.02.2023. Betænkning 15.03.2023. 2. behandling 21.03.2023. Lovforslaget optrykt efter 2. behandling).

Kl. 10:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:04

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 105 (S, V, M, SF, DD, LA, KF, EL, RV og ALT), imod stemte 5 (DF og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

7) 3. behandling af lovforslag nr. L 45:

Forslag til lov om ændring af udlændingeloven. (Indberetning i Schengeninformationssystemet (SIS) af tredjelandsstatsborgere, som er genstand for en afgørelse om tilbagesendelse, og bemyndigelse til udlændinge- og integrationsministeren til at fastsætte regler om udlændingemyndighedernes kompetence til at foretage indberetninger og forestå konsultationer i medfør af SIS-forordningen og SIS-tilbagesendelsesforordningen).

Af udlændinge- og integrationsministeren (Kaare Dybvad Bek).

(Fremsættelse 09.02.2023. 1. behandling 21.02.2023. Betænkning 14.03.2023. Omtrykt. 2. behandling 21.03.2023. Lovforslaget optrykt efter 2. behandling).

Kl. 10:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:05

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 100 (S, V, M, SF, DD, LA, KF, RV, DF og NB), imod stemte 0, hverken for eller imod stemte 9 (EL, ALT).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

8) 3. behandling af lovforslag nr. L 46:

Forslag til lov om ændring af udlændingeloven. (Styrket international rekruttering).

Af udlændinge- og integrationsministeren (Kaare Dybvad Bek).

(Fremsættelse 09.02.2023. 1. behandling 21.02.2023. Betænkning 14.03.2023. Ændringsforslag nr. 7 af 20.03.2023 uden for betænkningen af udlændinge- og integrationsministeren (Kaare Dybvad Bek). 2. behandling 21.03.2023. Lovforslaget optrykt efter 2. behandling).

Kl. 10:05

Forhandling

Formanden (Søren Gade):

Jeg kan se, at der er en, der ønsker at udtale sig. Jeg giver ordet til hr. Hans Andersen, Venstre.

Kl. 10:05

(Ordfører)

Hans Andersen (V):

Tak for det. I dag er det en god dag. Ud over det, at regeringen fremsætter et forslag til finansloven, er det også en dag, hvor vi gør det lettere at få kvalificeret international arbejdskraft til Danmark, og i Venstre er vi glade for, at aftalen om international rekruttering nu vedtages og gøres permanent. Det er en aftale med mange gode elementer og initiativer, som Venstre længe har kæmpet for.

Vi forbedrer beløbsordningen, så vi går fra 465.000 kr. i dag til en ny supplerende beløbsgrænse på 375.000 kr., når ledigheden er lav, og vi har givet flere virksomheder mulighed for at rekruttere medarbejdere via fasttrackordningen, og endelig udvider vi Start-up Denmark-ordningen, så succesfulde internationale virksomhedsejere kan få opholdstilladelse i Danmark, når de vil åbne en filial i Danmark. Det er blot for at fremhæve tre forbedringer, der varmer mit Venstrehjerte.

I dag har vi taget det første gode skridt i forhold til at forbedre erhvervslivets og vores offentlige sektors muligheder for at rekruttere international arbejdskraft, og det er nødvendigt. For den mangel på arbejdskraft, det private og offentlige arbejdsmarked står over for, forsvinder ikke af sig selv. Derfor er der også behov for, at vi fortsat arbejder for at gøre det nemmere for både danske virksomheder og for vores offentlige sektor at rekruttere internationale medarbejdere, og det handler om, at vi får hjulpet certificerede virksomheder, der er omfattet af ordnede løn- og arbejdsvilkår, til at få en nemmere adgang til ny arbejdskraft.

I Venstre er vi også åbne over for at kigge på yderligere initiativer, der skal gøre det nemmere at få international arbejdskraft til Danmark. Et eksempel på yderligere initiativer kunne være at kigge på den såkaldte formodningsregel. Det er et eksempel på nuværende regler, der begrænser tiltrækningen af international arbejdskraft til Danmark, og som der derfor kunne kigges på fremadrettet.

International arbejdskraft er ikke kun en vigtig del af løsningen på manglen på arbejdskraft. International arbejdskraft er også med til at bidrage til den danske velfærd. Tak skal I have.

Kl. 10:08

Formanden (Søren Gade):

Tak for det. Ønsker flere at udtale sig? Fru Pia Kjærsgaard, Dansk Folkeparti.

Kl. 10:08

Pia Kjærsgaard (DF):

Tak for det. Nu bemærkede jeg, at ordføreren nævnte, at der kunne være rigtig mange selvstændige, der også ville bruge den her ordning. Har ordføreren noget kendskab til, hvor mange der har brugt den indtil nu?

Kl. 10:08

Formanden (Søren Gade):

Ordføreren.

Kl. 10:08

Hans Andersen (V):

Jeg står ikke her med det eksakte tal for, hvor mange selvstændige der bruger den mulighed. Det er jo ikke bare én ordning, det er jo mange ordninger, vi har i aftalen omkring international arbejdskraft. Der er sådan set en lang række muligheder for, at virksomheder og selvstændige kan få international arbejdskraft hertil.

Jeg nævnte beløbsordningen som ét eksempel, men der er jo en lang række ordninger, der gør, at det nu bliver nemmere at få international arbejdskraft hertil. Jeg nævnte også heldet med fasttrackordningen, for der er faktisk virksomheder, som ønsker, at der skal være endnu mere fart på det her, og som desværre i dag går og venter alt for længe på at få den nødvendige arbejdskraft hertil.

Kl. 10:09

Formanden (Søren Gade):

Fru Pia Kjærsgaard.

Kl. 10:09

Pia Kjærsgaard (DF):

Tak for det. Jo, men ordføreren kan jo bare gentage sig selv i forhold til ordførertalen. Men jeg fik ikke rigtig noget svar, og jeg kan så sige, at jeg kan se, at der er et spørgsmål i udvalget, og at der faktisk ikke er nogen selvstændige, der har benyttet den her ordning. Så det er bare til ordførerens orientering, inden man tror – og det virker sådan på ordføreren og desværre også på regeringen – at den her ordning vil løse alle problemer. Det tror jeg ikke et øjeblik på.

Tværtimod tror jeg, at det vil give store komplikationer både i forhold til løndumping og rigtig, rigtig mange andre ting. Men spørgsmålet var omkring de selvstændige. Kan ordføreren ikke svare på det?

Kl. 10:10

Formanden (Søren Gade):

Ordføreren.

Kl. 10:10

Hans Andersen (V):

Det er jo således, at der i den aftale, vi har lavet om international arbejdskraft, er flere elementer. Beløbsordningen er et af dem, fasttrackordningen er et andet, og så er der også den her mulighed for, at virksomhedsejerne nu kan komme hertil. Så der er en lang række elementer, og jeg er helt overbevist om, at mange selvstændige, også selvstændige, der har medarbejdere, efterlyser bedre muligheder for at tiltrække arbejdskraft. Så jeg er helt overbevist om, at mange selvstændige i Danmark er meget tilfredse med, at det nu bliver langt, langt nemmere at få international arbejdskraft hertil.

Så er det jo rigtigt, at det her ikke løser alle vores udfordringer. Men det bidrager til at løse en del af dem, og det bidrager til vores velstand. For bundlinjen her er jo, at det, for hver gang der kommer medarbejdere hertil på beløbsordningen, bidrager med ca. 300.000 kr. til vores fælles velstand og dermed også til vores mulighed for at give velfærd. Og det tror jeg sådan set vi alle har en interesse i.

Kl. 10:11

Formanden (Søren Gade):

Der er ikke flere korte bemærkninger til hr. Hans Andersen, så vi siger tak.

Ønsker flere at udtale sig?

Da det ikke er tilfældet, går vi til afstemning.

Kl. 10:11

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 92 (S, V, M, DD, LA, KF, RV, ALT og NB), imod stemte 18 (SF, EL og DF), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

9) 3. behandling af lovforslag nr. L 41:

Forslag til lov om etablering af statsgaranti på lån til udskiftning af olie- eller gasfyr med en anden opvarmningskilde i landdistriktsområder uden for fjernvarmenettet.

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 16.03.2023. 2. behandling 21.03.2023).

Kl. 10:11

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:11

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 110 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

10) 3. behandling af lovforslag nr. L 15 A:

Forslag til lov om ændring af lov om afgift af naturgas og bygas m.v., lov om afgift af stenkul, brunkul og koks m.v., lov om energiafgift af mineralolieprodukter m.v. og forskellige andre love. (Forhøjelse af energiafgiften på fossile brændsler for erhverv efter »Aftale om Grøn skattereform« af 8. december 2020 m.v.).

Af skatteministeren (Jeppe Bruus).

(2. behandling 21.03.2023. Lovforslaget optrykt efter 2. behandling).

Kl. 10:12

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:12

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 100 (S, V, M, SF, LA, KF, EL, RV, DF og ALT (ved en fejl)), imod stemte 10 (DD og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

11) 3. behandling af lovforslag nr. L 15 B:

Forslag til lov om ændring af lov om afgift af bekæmpelsesmidler. (Omlægning af pesticidafgiften efter »Politisk aftale om sprøjtemiddelstrategi 2022-2026«).

Af skatteministeren (Jeppe Bruus).

(2. behandling 21.03.2023. Lovforslaget optrykt efter 2. behandling).

Kl. 10:13

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:13

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT (ved en fejl) og NB), imod stemte 0, hverken for eller imod stemte 0.

Lovforslaget er  vedtaget og vil nu blive sendt til statsministeren.

Det næste punkt på dagsordenen er:

12) 3. behandling af lovforslag nr. L 16:

Forslag til lov om ændring af lov om inddrivelse af gæld til det offentlige, kildeskatteloven, skatteindberetningsloven, lov om fuldbyrdelse af straf m.v. og lov om Den Internationale Straffedomstol og om ophævelse af lov om Det Fælles Lønindeholdelsesregister. (Styrkelse af inddrivelsen med henblik på at nedbringe danskernes gæld til det offentlige).

Af skatteministeren (Jeppe Bruus).

(Fremsættelse 25.01.2023. 1. behandling 01.02.2023. Betænkning 15.03.2023. 2. behandling 21.03.2023. Lovforslaget optrykt efter 2. behandling).

Kl. 10:13

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:14

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 105 (S, V, M, SF, DD, LA, KF, RV, DF, ALT og NB), imod stemte 5 (EL), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

13) 3. behandling af lovforslag nr. L 17:

Forslag til lov om gennemførelse af dobbeltbeskatningsoverenskomst og tilhørende protokol mellem Kongeriget Danmark og Den Franske Republik.

Af skatteministeren (Jeppe Bruus).

(Fremsættelse 25.01.2023. 1. behandling 07.02.2023. Betænkning 15.03.2023. 2. behandling 21.03.2023).

Kl. 10:14

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:14

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

14) 3. behandling af lovforslag nr. L 31:

Forslag til lov om ændring af lov om ligebehandling af mænd og kvinder med hensyn til beskæftigelse m.v., lov om arbejdsmiljø og lov om erhvervsuddannelser. (Udmøntning af »Trepartsaftale om initiativer til at modgå seksuel chikane på arbejdspladser« og forlængelse af hjemmel til smileyordningen).

Af beskæftigelsesministeren (Ane Halsboe-Jørgensen).

(Fremsættelse 01.02.2023. 1. behandling 23.02.2023. Betænkning 15.03.2023. 2. behandling 21.03.2023).

Kl. 10:15

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:15

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

15) 2. (sidste) behandling af beslutningsforslag nr. B 11:

Forslag til folketingsbeslutning om 26 ugers udvidet barsel til tvillinge- og flerlingefamilier (borgerforslag).



Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023. 1. behandling 23.02.2023. Betænkning 15.03.2023).

Kl. 10:15

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:16

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 47 (SF, DD, LA, KF, EL, DF, ALT og NB), imod stemte 63 (S, V, M og RV), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

16) 2. (sidste) behandling af beslutningsforslag nr. B 30:

Forslag til folketingsbeslutning om Danmarks deltagelse i Det Europæiske Forsvarsagentur og Det Permanente Strukturerede Samarbejde på forsvarsområdet.

Af forsvarsministeren (Troels Lund Poulsen, fg.).

(Fremsættelse 09.02.2023. 1. behandling 21.02.2023. Betænkning 16.03.2023).

Kl. 10:16

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig? Jeg giver nu ordet til forsvarsministeren.

Kl. 10:17

(Forsvarsministeren)

Troels Lund Poulsen (fg.):

Jeg tænker, at jeg kort lige vil tage ordet her under andenbehandlingen af det her beslutningsforslag, som jo handler om deltagelse i to samarbejder: Det Europæiske Forsvarsagentur og det, der hedder PESCO. Begge dele er centrale i forhold til EU's de sikkerheds- og forsvarspolitiske samarbejde, og dansk deltagelse vil give os mulighed for at sætte en strategisk retning for EU's sikkerheds- og forsvarspolitik.

Jeg tænker også, at det er vigtigt at sige her i dag, at hvis beslutningsforslaget bliver vedtaget, planlægger vi at meddele vores deltagelse i Forsvarsagenturet allerede i dag. Det er sådan, at der har været diskussioner omkring Det Europæiske Forsvarsagentur og dets rolle i forhold til ammunition i forhold til Ukraine tidligere på ugen i forbindelse med et møde i Bruxelles i mandags. Det, vi kommer til at gøre, er, at vi så kommer til at meddele Forsvarsagenturet i dag, hvad Folketinget måtte have besluttet – forhåbentlig en bred opbakning til forslaget – og det betyder også, at den her disposition planlægges optaget på tillægsbevillingsloven for 2023, og herefter sendes der en formel notifikation til Forsvarsagenturet, og hermed er vi medlemmer.

Noget af det første, vi fra dansk side kunne være med til at tilslutte os og deltage i, ville være det frivillige samarbejdsprojekt under Forsvarsagenturet om fælles indkøb af ammunition til Ukraine, som netop er blevet lanceret. Som noget nyt vil Forsvarsagenturet i det konkrete projekt bistå medlemslandene i at koordinere fælles indkøb af ammunition til Ukraine og til genopfyldning af medlemsstaternes egne lagre. Det er medlemslandene, der foretager indkøbene, og det er agenturet, der bistår i processen. Og med det vil jeg sige, at det sådan set blot var det, jeg ville oplyse Folketinget om her i dag, inden man stemmer om forslaget.

Kl. 10:19

Formanden (Søren Gade):

Tak for det. Er der andre, der ønsker at udtale sig?

Da det ikke er tilfældet, går vi til afstemning.

Kl. 10:19

Afstemning

Formanden (Søren Gade):

Der stemmes om forslagets endelige vedtagelse. Afstemningen starter.

Afstemningen slutter.

For stemte 91 (S, V, M, SF, LA, KF, RV og ALT), imod stemte 19 (DD, EL, DF og NB), hverken for eller imod stemte 0.

Forslaget til folketingsbeslutning er vedtaget og vil nu blive sendt til forsvarsministeren.

Det næste punkt på dagsordenen er:

17) 2. behandling af lovforslag nr. L 48:

Forslag til lov om ændring af militær retsplejelov. (Styrkelse af mulighederne for at pågribe militært personel, der er narkopåvirket i tjenesten).

Af forsvarsministeren (Troels Lund Poulsen fg.).

(Fremsættelse 09.02.2023. 1. behandling 21.02.2023. Betænkning 16.03.2023).

Kl. 10:19

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

18) 2. behandling af lovforslag nr. L 53:

Forslag til lov om ændring af tinglysningsafgiftsloven og ejendomsvurderingsloven. (Indførelse af godtgørelse af tinglysningsafgift for pant tinglyst til sikkerhed for lån til udskiftning af olie- eller gasfyr med en anden opvarmningskilde, fremrykket kategorisering af visse ejendomme m.v.).

Af skatteministeren (Jeppe Bruus).

(Fremsættelse 01.03.2023. 1. behandling 14.03.2023. Betænkning 21.03.2023).

Kl. 10:20

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 10:20

Afstemning

Formanden (Søren Gade):

Ønskes afstemning om ændringsforslag nr. 1 og 2, tiltrådt af et flertal (udvalget med undtagelse af KF og NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

19) 2. behandling af lovforslag nr. L 18:

Forslag til lov om ændring af lov om menighedsråd, lov om folkekirkens økonomi og lov om forsøg i folkekirken. (Udvidelse og forenkling af samarbejdsmuligheder, øget transparens og fleksibilitet i den lokale økonomistyring m.v. og ophævelse af lov om forsøg i folkekirken).

Af kirkeministeren (Louise Schack Elholm).

(Fremsættelse 25.01.2023. 1. behandling 09.02.2023. Betænkning 15.03.2023).

Kl. 10:20

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 10:21

Afstemning

Formanden (Søren Gade):

Ønskes afstemning om ændringsforslag nr. 1-6, tiltrådt af udvalget?

De er vedtaget.

Der stemmes om ændringsforslag nr. 7 af et mindretal (SF), tiltrådt af et mindretal (DD, LA, EL og ALT). Afstemningen starter.

Afstemningen slutter.

For stemte 41 (SF, DD, LA, EL, DF, ALT og NB), imod stemte 68 (S, V, M, KF og RV), hverken for eller imod stemte 0.

Ændringsforslaget er forkastet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

20) 1. behandling af lovforslag nr. L 57:

Forslag til lov for Færøerne om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 15.03.2023).

Kl. 10:22

Forhandling

Formanden (Søren Gade):

Forhandlingen er åbnet, og jeg giver ordet til fru Fie Hækkerup, Socialdemokratiet.

Kl. 10:23

(Ordfører)

Fie Hækkerup (S):

Tak for ordet. Den 24. februar i år markerede vi 1-årsdagen for Ruslands invasion af Ukraine. Vi har nu levet i mere end et år med krig på vores kontinent, noget, jeg for bare lidt over et år siden aldrig havde troet at jeg skulle opleve i min levetid. Men krigen er her, og vi har alle sammen en forpligtelse til at handle derefter. Den uprovokerede og fuldstændig uberettigede russiske invasion af Ukraine og Belarus' involvering strider imod den regelbaserede verdensorden, vi kender, og ikke mindst underminerer det den nordatlantiske, europæiske og globale sikkerhed og stabilitet. Det er helt uacceptabelt, og det skal selvfølgelig modsvares med store konsekvenser over for Rusland såvel som Belarus. Det har vi gjort i fællesskab i EU, hvor der er indført en lang række sanktioner.

Færøerne er ikke medlem af EU, og derfor gælder sanktionerne ikke for dem, men Færøerne har meldt ud, at de vil tilslutte sig EU's sanktioner mod Rusland og Belarus, og Færøerne har i maj 2022 vedtaget en lov, der implementerer de sanktioner, som EU har lagt på Rusland og Belarus. Loven gennemfører imidlertid ikke alle sanktioner, som EU har indført, fordi der er dele af dem, der er anliggender under de danske myndigheder.

Med lovforslaget her sikres det, at sanktioner på de områder, som er anliggender under de danske myndigheder, også kan håndhæves på Færøerne i dialog med og med respekt for Færøerne og kompetencefordelingen i rigsfællesskabet. Det er rigtig godt, og det cementerer over for Putin, at vi står sammen, og at vi ikke vil finde os i deres fuldstændig uacceptable aggression over for et andet frit land, nemlig Ukraine. I Socialdemokratiet ønsker vi selvfølgelig at bakke op om vores fælles sanktioner. Socialdemokratiet støtter forslaget. Tak.

Kl. 10:25

Formanden (Søren Gade):

Der er ingen korte bemærkninger, så vi siger tak til fru Fie Hækkerup, Socialdemokratiet. Og jeg byder nu velkommen til hr. Hans Andersen fra Venstre.

Kl. 10:25

(Ordfører)

Hans Andersen (V):

Tak for ordet. Ruslands krigsoverfald på Ukraine er forfærdeligt, og der ser ikke ud til at være en afslutning på krigen lige foreløbig. Der har været meget snak om militær støtte til Ukraine, men det er jo ikke den eneste måde, som vi i Vesten kan støtte op omkring Ukraines frihedskamp på. EU har gennemført flere sanktionspakker mod Rusland og Belarus, og det glæder mig, at rigsfællesskabet ønsker at støtte op omkring de sanktioner. Det færøske Lagting har selv vedtaget flere sanktioner, som stemmer overens med dem, der er vedtaget i EU, som også den socialdemokratiske ordfører netop har nævnt. De kan dog ikke selv gennemføre alle sanktionerne, da danske myndigheder har ansvaret for visse områder, og derfor er det vigtigt, at vi i Danmark respekterer de færøske ønsker om, at sanktionerne skal gælde så bredt som muligt, så man også på de områder, hvor danske myndigheder har ansvaret, vil kunne håndhæve sanktionerne mod Rusland og Belarus på Færøerne.

I Venstre ser vi også positivt på fleksibiliteten i lovforslaget, som gør det muligt at tilpasse sanktionerne. Det er fornuftigt, at tekniske ændringer af sanktionerne kan foretages gennem bekendtgørelser, så de færøske sanktioner kan være så omfattende og relevante som muligt. Venstre støtter det fremsatte lovforslag og ser frem til udvalgsbehandlingen. Tak.

Kl. 10:26

Formanden (Søren Gade):

Der er ingen korte bemærkninger. Vi siger tak til hr. Hans Andersen, og jeg byder nu velkommen til hr. Jon Stephensen fra Moderaterne.

Kl. 10:27

(Ordfører)

Jon Stephensen (M):

Tak for ordet, og tak til ministeren for dette lovforslag. En krig kræver hårde sanktioner, der virker, over for dem, som står bag et overgreb på et andet land. Vi skal slå hårdt ned over for Rusland og Belarus og gøre det, så det virker effektivt. Med dette lovforslag skal det gøres muligt på Færøerne at håndhæve EU's sanktioner over for Rusland og Belarus på områder, hvor danske myndigheder er ansvarlige. Det er i dag ikke muligt for danske myndigheder som Finanstilsynet og Erhvervsstyrelsen at håndhæve sanktioner på Færøerne. Det vil dette lovforslag ændre på, så sanktioner, der vedrører rigsanliggender, kan gennemføres på Færøerne.

For Moderaterne er det vigtigt, at forordninger, der skal gælde for Færøerne, vedtages og behandles af Lagtinget, så den færøske befolkning bliver hørt. Det er derfor glædeligt, at der har været en tæt dialog med de færøske myndigheder om dette, og lovforslaget vil blive behandlet parallelt i Folketinget og Lagtinget for at sikre, at det kan træde i kraft hurtigst muligt. Moderaterne bakker derfor op om lovforslaget.

Kl. 10:28

Formanden (Søren Gade):

Tak for det. Der er ingen korte bemærkninger. Vi siger tak til hr. Jon Stephensen, og jeg byder nu velkommen til fru Lisbeth Bech-Nielsen fra Socialistisk Folkeparti.

Kl. 10:28

(Ordfører)

Lisbeth Bech-Nielsen (SF):

Med denne lov knytter vi rigsfællesskabet tættere sammen, når det handler om at stå sammen om støtten til Ukraine og om at vise den solidaritet, som det hårdt prøvede ukrainske folk fortjener, samtidig med at vi skarpt fordømmer den russiske aggression, som i mere end et år nu har tvunget ukrainerne til at forsvare sig, ikke bare for deres egen frihed, men også for vores. Krigen skal ikke bare fordømmes på det kraftigste med ord, men også med handling. Det skal være handling, der rammer de ansvarlige, og som tvinger dem til at forstå, at vi ikke vil acceptere deres angreb på den frihed, som vi alle sammen holder af. Det skal være handling, som får alle frihedselskende mennesker til at stå sammen på tværs af kontinenter og kongeriger. SF kan derfor bakke helhjertet op om dette lovforslag.

Kl. 10:29

Formanden (Søren Gade):

Tak for det. Der er ingen korte bemærkninger. Vi siger tak til fru Lisbeth Bech-Nielsen, og jeg byder nu velkommen til hr. Kenneth Fredslund Petersen fra Danmarksdemokraterne.

Kl. 10:29

(Ordfører)

Kenneth Fredslund Petersen (DD):

Tak, formand. Da Danmarksdemokraternes ordfører på området, hr. Kristian Bøgsted, ikke har kunnet være til stede i dag, skal jeg kort vikariere og give udtryk for Danmarksdemokraternes holdning til L 57.

Som det er nævnt flere gange, er det en rigtig, rigtig tragisk situation, vi står i, og loven her handler om gennemførelse af de restriktive foranstaltninger over for Rusland og Belarus. Og lad mig starte med konklusionen: Danmarksdemokraterne støtter selvfølgelig Færøerne i deres ønske. Det har Folketinget i øvrigt altid gjort, nemlig så vidt muligt gennemført det, som færingerne ønsker. Det er en god og en rigtig måde, og den sikrer et fortsat rigtig godt samarbejde mellem Lagtinget og Folketinget.

EU har indført en række restriktive foranstaltninger og sanktioner over for Rusland og Belarus efter invasionen af Ukraine. Og den 6. maj 2022 vedtog Lagtinget loven om restriktive foranstaltninger i forbindelse med angrebet på Ukraine på de områder, som er overtaget af Færøerne. Det vil med forslaget her også være muligt for Færøerne at håndhæve disse dele af sanktioner på områder, som ikke er overtaget af Færøerne. Og som nævnt støtter Danmarksdemokraterne forslaget. Tak for ordet.

Kl. 10:30

Formanden (Søren Gade):

Tak for det. Der er ingen korte bemærkninger, og vi siger tak til hr. Kenneth Fredslund Petersen. Jeg giver nu ordet til hr. Lars-Christian Brask fra Liberal Alliance.

Kl. 10:30

(Ordfører)

Lars-Christian Brask (LA):

Tak for det. Det er én vikar, der afløser en anden, og noget, du som nyt folketingsmedlem hurtigt bliver opmærksom på, er, at der er et kæmpe arbejdspres, så vi må uddelegere, hvor vi kan.

Men med hensyn til sagen skal vi blive ved med at kæmpe for friheden, for menneskerettighederne og staternes suverænitet. Vi skal vise Rusland, at vi aldrig vil acceptere, at Rusland bruger magt til at få tidligere sovjetrepublikker til at underkaste sig Rusland. Det er afgørende, at vi bliver ved med at vise Rusland og russiske sammensvorne, at Vesten altid vil stå sammen, i det her tilfælde med Ukraine, og støtte ukrainerne militært, økonomisk og menneskeligt. Færingerne selv ønsker denne gennemførelse af loven, og det er positivt, at man vil gøre EU's sanktionsforordning over for Rusland og Belarus gældende for Færøerne. Liberal Alliance støtter forslaget.

Kl. 10:31

Formanden (Søren Gade):

Der er ingen korte bemærkninger, og vi siger tak til hr. Lars-Christian Brask. Jeg giver ordet til fru Trine Pertou Mach fra Enhedslisten.

Kl. 10:32

(Ordfører)

Trine Pertou Mach (EL):

Tak for det. Jeg kan også gøre det kort. For som øvrige ordførere har sagt, er den politiske forståelse i Danmark af, hvad Ruslands invasion af Ukraine er, at det er en ulovlig invasion, som skal imødegås på alle mulige måder, og vi bakker op om det her lovforslag.

Det er jo, fordi EU som følge af invasionen af Ukraine har indført en række foranstaltninger over for Rusland og Belarus, og fordi Færøerne ikke er med i EU, gælder de ikke umiddelbart for Færøerne. Derfor – når Danmark og regeringen foreslår, at vi sætter EU's forordninger i kraft for Færøerne, så Færøerne også kan håndhæve sanktionerne – bakker vi naturligvis op fra Enhedslistens side. Og jeg skulle hilse fra Alternativet og sige, at det gør de også.

Kl. 10:32

Formanden (Søren Gade):

Der er ingen korte bemærkninger, og vi siger tak til fru Trine Pertou Mach. Jeg byder nu velkommen til hr. Alex Ahrendtsen, Dansk Folkeparti.

Kl. 10:32

(Ordfører)

Alex Ahrendtsen (DF):

Tak, formand. Dansk Folkeparti støtter Ukraines heroiske frihedskamp, så de kan vriste landet ud af kløerne på den russiske bjørn. Vi støtter alt, hvad vi kan: sanktioner, våben, fødevarer. Ukrainerne skal have den hjælp, de skal have.

Vi støtter også dette lovforslag, som kommer efter ønske fra Færøerne og Lagtinget, og vi støtter så sandelig også Færøerne. Der har været en del kritik af Færøerne på grund af de manglende sanktioner over for Rusland. Der har været kritik også her i salen. Det har der ikke været fra Dansk Folkeparti. Vi har faktisk en forståelse for Færøernes situation. Den er lidt speciel, og der er flere grunde til, at jeg synes, kritikken af Færøerne har været urimelig. Først og fremmest er der jo ikke nogen sanktioner på fødevarer, og derfor er der en lang række lande, som eksporterer fødevarer til Rusland, selv om de deltager i sanktionerne, og når de kan, kan Færøerne selvfølgelig også. Dertil kommer, at Færøerne er en lille sårbar økonomi, der er meget afhængig af fisk, og da EU jo har lukket sit marked for, at Færøerne kan afsætte deres produkter dér, må de jo selvfølgelig finde andre steder at afsætte deres varer, herunder Rusland. Det ser jeg ikke noget problem i. Jeg har svært ved at forestille mig, at Rusland kan tage fiskene og smide dem som bomber over Ukraine. Jeg synes, kritikken af Færøerne har været urimelig.

I sidste ende er det jo op til Færøerne at vurdere, hvordan de skal sanktionere Rusland, og det har de så valgt at gøre på den her måde. Lovforslaget har jo så været nødvendigt at bringe i salen af hensyn til udenrigspolitikken, og at det er dansk overhøjhed, der gælder på det område. Men kritikken af Færøerne synes jeg har været urimelig, og det synes jeg endnu en gang, jeg vil sige. Jeg har sagt det offentligt, og jeg siger det nu gerne her i salen på vegne af Dansk Folkeparti. Dansk Folkeparti står på Ukraines side, hundrede procent, og vi står selvfølgelig også sammen med Færøerne og vil forsøge at beskytte deres interesser. Det synes jeg er vigtigt at få sagt her, hvis vi skal have et velfungerende rigsfællesskab.

Jeg synes, kritikken af Færøerne har været urimelig, og det er let for et stort land at kritisere et lille land på 50.000 indbyggere, der lever en svær tilværelse ude i Atlanten. Det er altså ikke altid let at få tingene til at hænge sammen dér. Færøerne gør det fremragende, og jeg synes, at de er et eksempel til efterfølgelse, og jeg kan kun tage hatten af for det arbejde, man leverer i Færøerne. Nu har de så valgt at deltage i sanktionerne. Tillykke med det. Det støtter vi. Jeg ved jo, at Færøerne er på Danmarks side, også når det kommer til kampen mod Rusland og tyrannerne, og vi er på ukrainernes side, for ukrainerne har brug for vores hjælp på alle fronter. Tak for ordet.

Kl. 10:36

Formanden (Søren Gade):

Der er ingen korte bemærkninger, så vi siger tak til hr. Alex Ahrendtsen, Dansk Folkeparti. Og jeg byder nu velkommen til fru Anna Falkenberg fra Sambandsflokkurin.

Kl. 10:36

(Ordfører)

Anna Falkenberg (SP):

Tak for ordet. Det er vigtigt, at vi står sammen, især i krisetider. Derfor støtter jeg fuldt og fast dette lovforslag, som gør det muligt for Færøerne at håndhæve EU's sanktioner over for Rusland og Belarus på danske ansvarsområder. Lagtinget har i maj 2022 vedtaget en lov, som gør det muligt at gennemføre sanktioner på områder, som Færøerne har overtaget, hvorfor det er ønskeligt, at dette lovforslag vedtages, således at sanktionerne gennemføres på områder, som danske myndigheder har ansvaret for.

Det har taget noget tid at udarbejde dette lovforslag, og det er bl.a., fordi man har været i tæt dialog med Færøernes landsstyre og taget hensyn til de færøske interesser. Og det gør man med denne rigslovsmodel, og lovforslaget behandles ydermere parallelt i Lagtinget. Det synes jeg er et godt eksempel på, at vi har et godt og effektivt samarbejde og demokrati i rigsfællesskabet, og det glæder mig. Så jeg vil bare sige tak for den brede opbakning og for de indlæg, der har været her. Tak for ordet.

Kl. 10:37

Formanden (Søren Gade):

Tak for det. Der er ingen korte bemærkninger. Vi siger tak til fru Anna Falkenberg, og jeg giver nu ordet til hr. Sjúrður Skaale fra Javnaðarflokkurin.

Kl. 10:37

(Ordfører)

Sjúrður Skaale (JF):

Mange tak for det. Jeg vil bare sige, at selvfølgelig støtter Javnaðarflokkurin det her forslag. Jeg vil gerne takke for bemærkningerne fra Dansk Folkepartis ordfører. Anna Falkenberg forklarede, hvorfor vi har det her forslag. Det er således, at Færøerne med det samme efter invasionen sagde, at man må stå på EU's side og følge EU's linje, men der er nogle områder, som er fælles anliggender, og derfor er det nødvendigt med en lov, således at Færøerne også kan indsætte sanktioner på de områder, som er fælles for hele riget. Det er det tekniske i det her.

Som Dansk Folkepartis ordfører sagde, har der været sådan en kritik af Færøerne. Man har sådan næsten antydet, at Færøerne står på den forkerte side. Jeg anerkender fuldt og helt, at man kan måle et land og et folk og en person efter, hvor vedkommende står i den konflikt, vi har i dag. Det er en moralsk stillingtagen, som er meget definerende for nationer og for mennesker og selskaber. Der har været sådan en stemning, en debat, nogle indlæg i pressen, nogle kommentarer fra politikere, hvor man har sagt, ikke at vi står på den forkerte side, men at vi ikke sådan godt nok står på den rigtige side. Og det er også en rimelig alvorlig kritik.

Derfor vil jeg benytte lejligheden til at sige, at vi med det samme sagde, at vi følger EU. Vi gør hverken mere eller mindre end EU, måske i virkeligheden mere. Man har på Færøerne taget flygtninge i stort tal. Hvis man omregner til danske tal, vil det svare til 25.000 flygtninge, som Færøerne har taget, og det tal kommer til at vokse. Man har sendt humanitær støtte til Ukraine fra både privat og politisk hold. Man har reduceret sin eksport til Rusland med to tredjedele. Danmark har reduceret sin eksport med halvdelen. Det vil altså sige, at man har fordømt det, der sker, kraftigt i Lagtinget. Så jeg vil bare sige en gang til helt klart: Færøerne står ikke på den forkerte side. Færøerne står på den rigtige side sammen med Vesten.

Vi har en fiskeriaftale. Den er fra 1977. Det er en meget stor del af vores erhvervsliv; den er svær at komme ud af. Norge kan ikke komme ud af sit fiskerisamarbejde med Rusland. Der er ambitioner på Færøerne om at gøre det anderledes, at komme ud af den aftale. Det er svært, men nu får vi se, hvordan det kommer til at lykkes.

Jeg vil bare sige, at det her lovforslag og alt andet viser, at kritikken af Færøerne, som hr. Alex Ahrendtsen påviste, simpelt hen er forkert. Vi står på Vestens side, på frihedens side i den her sag. Tak.

Kl. 10:40

Formanden (Søren Gade):

Tak for det, og der er ingen korte bemærkninger. Vi siger tak til hr. Sjúrður Skaale, og jeg giver nu ordet til erhvervsministeren.

Kl. 10:40

Erhvervsministeren (Morten Bødskov):

Tak for det, formand, og tak for den brede, kan man roligt sige, opbakning til lovforslaget her. Vi har nu rundet et år med Putins brutale invasion af Ukraine, og situationens alvor er tydelig for alle. Derfor fremsætter vi i dag det her lovforslag, som skal gøre det muligt på Færøerne at håndhæve EU-sanktionerne over for Rusland og Belarus på områder, hvor danske myndigheder er ansvarlige.

Lagtinget på Færøerne har vedtaget en lov, som det også har været fremført, der gennemfører EU-sanktioner på områder, som er overtaget af Færøerne, og det gælder jo så de fleste af sanktionerne. Men sanktionerne vedrører også områder under danske myndigheders ansvar som eksempelvis på det finansielle område. Lovforslaget skal gøre det muligt for danske myndigheder at håndhæve sanktionerne på Færøerne. Det er vigtigt for regeringen, at lovforslaget sker med respekt for de færøske ønsker og samtidig skaber så smidige rammer som overhovedet muligt for at kunne håndhæve eventuelle tilpasninger af sanktionerne.

For hvis vi skal være helt ærlige, er der jo ikke noget, der tyder på, at den aktuelle situation i Ukraine ændrer sig lige foreløbig, og jeg forventer også, at EU vil fortsætte presset på Rusland og Belarus med flere sanktioner. Regeringen foreslår derfor med lovforslaget en løsning, som gør det muligt løbende at indarbejde ændringer og tilpasninger til forordningerne gennem bekendtgørelser, men kun så længe der er tale om tekniske ændringer og tilpasninger af sanktionerne, eksempelvis hvis sammensætningen i den russiske Duma ændres og andre personer skal tilføjes sanktionslisten. Det vil kræve en lovændring, hvis der er tale om nye sanktioner fra EU.

Der er brug for, at lovforslaget kan træde i kraft hurtigst muligt, og som det også har været fremført, vil Lagtinget jo så behandle lovforslaget parallelt med den behandling, vi har i Folketinget. Det er regeringens forventning, at vedtagelsen og ikrafttrædelsen så kan ske inden sommerferien. Tak for ordet. Jeg ser frem til udvalgsbehandlingen af lovforslaget.

Kl. 10:42

Formanden (Søren Gade):

Tak for det. Der er ingen korte bemærkninger. Vi siger tak til erhvervsministeren.

Der er ikke flere, der har bedt om ordet, og så er forhandlingen sluttet.

Jeg foreslår, at lovforslaget henvises til Færøudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

21) 1. behandling af lovforslag nr. L 58:

Forslag til lov om ændring af lov om forbrugslånsvirksomheder, kreditaftaleloven, lov om en garantifond for skadesforsikringsselskaber og forskellige andre love. (Indgreb over for kreditter, der ydes rentefrit og uden andre omkostninger, udvidelse af dækningsområde for Garantifonden for skadesforsikringsselskaber til at omfatte livsforsikringsselskaber, der udøver arbejdsulykkesforsikringsvirksomhed i Danmark, og til at omfatte motoransvarsforsikringer m.v.).

Af erhvervsministeren (Morten Bødskov).

(Fremsættelse 15.03.2023).

Kl. 10:43

Forhandling

Formanden (Søren Gade):

Forhandlingen er åbnet, og jeg giver nu ordet til fru Fie Hækkerup fra Socialdemokratiet.

Kl. 10:43

(Ordfører)

Fie Hækkerup (S):

Tak for ordet. Lovforslaget her har jo at gøre med ændringer af flere forskellige love, så jeg vil derfor tillade mig lige at gennemgå dem gennem en række nedslagspunkter, om ikke andet, så for mit eget overbliks skyld.

Et køleskab, en taske, et par nye sko, sågar en pizza eller en pose slik: Køb nu, betal senere. Det reklameres som rentefri afbetaling på lige fod med andre betalingsmuligheder, når man skal betale for sin vare, men der er jo altså reelt tale om et lån. Og det er risikabelt for forbrugerne, fordi det kan ende med en gæld, de reelt ikke kan betale tilbage. Lånene er som udgangspunkt rente- og omkostningsfri, men kan forbrugerne ikke betale, vil det altså være en misligholdelse, som gør, at udbyderen kan kræve renter og rykkergebyrer.

De såkaldte pizzalån er i høj grad et tilbud, der appellerer til forbrugere, som i forvejen er økonomisk pressede og som konsekvens kan risikere at ende i en gældsspiral, som de kan have svært ved at se sig ud af. I Socialdemokratiet ønsker vi at stå vagt om, at vi ikke får skabt en usund kreditkultur i Danmark, hvor det bliver normaliseret, at der ikke er sammenhæng mellem indtægter og udgifter, og hvor låntyper som pizzalånene bliver løsningen på, at man har ondt i økonomien. Derfor er vi også glade for, at det her lovforslag understøtter forbrugerbeskyttelsen, ved at forbrugerne kun kan optage lån, som deres økonomi kan bære, samtidig med at der kommer et loft over de samlede omkostninger til lånet, så det sikres, at udsatte forbrugere ikke ender i den her onde gældsspiral.

Videre foretages med forslaget en række ændringer omkring Garantifonden for skadesforsikringsselskaber. Fonden dækker, som det er i dag, ikke de forsikrede under arbejdsulykkeforsikringer, hvis de er tegnet i et livsforsikringsselskab. På den måde har disse forsikrede en dårligere retsstilling end andre, og som oftest har de forsikrede ikke selv haft indflydelse på, om arbejdsskadeforsikringen er tegnet i et livs- eller et skadesforsikringsselskab. Med ændringen sikres det altså, at fonden kan dække arbejdsulykkeforsikringer, også når de er tegnet i et livsforsikringsselskab.

Med forslaget her implementeres det samtidig, at det fra Danmarks side er fonden her, altså Garantifonden for skadesforsikringsselskaber, der er erstatningsorgan i tilfælde af færdselsuheld, hvis skaden er sket i et andet medlemsland af EU end Danmark. Med forslaget foretages der også nogle ændringer i hvidvaskloven, der skal understøtte yderligere styrkelser i forebyggelsen af hvidvask og terrorfinansiering i Danmark. Det gælder bl.a. elementer, som at tjenester eller platforme, som udsteder virtuel valuta, omfattes af hvidvaskloven; at særlige rådgivere fremover også anses som politisk eksponerede personer, og at reelle ejere af valutavekslingsvirksomheder også fremover skal leve op til kravene om egnethed og hæderlighed.

I Socialdemokratiet er vi glade for de forskellige styrkelser af forbrugerbeskyttelsen, der underbygges med det her lovforslag. Socialdemokratiet støtter forslaget. Tak.

Kl. 10:47

Formanden (Søren Gade):

Tak for det. Der er ingen korte bemærkninger, så vi siger tak til fru Fie Hækkerup fra Socialdemokratiet. Og jeg byder velkommen til hr. Hans Andersen fra Venstre.

Kl. 10:47

(Ordfører)

Hans Andersen (V):

Tak for ordet. Lovforslaget indeholder som gennemgået af den socialdemokratiske ordfører på rigtig udmærket vis en række ændringer af forskellige love. Og det er jo godt, at vi med lovforslaget får opdateret den retslige regulering, så den følger med udviklingen i samfundet og giver gode forhold for både forbrugere og aktører på det finansielle marked. I Venstre er vi også positive over for, at de hidtidige uregulerede køb – betal senere-lån, også i populær tale kaldet pizzalån – nu fremover bliver omfattet af den samme regulering som de traditionelle forbrugerkreditter. Takterne i det her lovforslag går godt i spænd med aftalen om den retslige regulering af kviklån, som vi også vedtog tilbage i 2019. For Venstre har det været vigtigt og væsentligt at lave en regulering, der på den ene side tager hånd om forbrugerbeskyttelsen, samtidig med at vi ikke påfører erhvervslivet unødigt store byrder.

Så er der den anden del af lovforslaget, som handler om, at vi med lovforslaget udvider dækningsområdet for Garantifonden for skadeforsikringsselskaber, og det giver god mening, som Venstre ser det, at man som arbejdstager med en arbejdsulykkesforsikring fremover har den samme beskyttelse, uanset om forsikringen er tegnet i et skadesforsikringsselskab eller livsforsikringsselskab. Så er vi ligeledes positive over for de ændringer, der er af hvidvaskloven, som lovforslaget medfører. Det er godt, at vi fremover styrker kravene til egnethed og hæderlighed for valutavekslingsvirksomheder, så vi bedre kan forhindre kriminalitet og omgåelse af reglerne. Vi har desværre set alt for mange eksempler på, at der har været brug for, at vi nu retter op på tingene.

Med de ord vil jeg meddele Folketinget, at Venstre støtter lovforslaget. Tak for ordet.

Kl. 10:49

Formanden (Søren Gade):

Tak for det. Der er ingen korte bemærkninger, så jeg siger tak til hr. Hans Andersen. Jeg giver nu ordet til fru Charlotte Bagge Hansen fra Moderaterne.

Kl. 10:49

(Ordfører)

Charlotte Bagge Hansen (M):

Tak for det, hr. formand, tak for ordet. Først vil jeg starte med at sige tak til fru Fie Hækkerup for en rigtig god gennemgang af lovforslaget. Den finansielle sektor berører mange dele af vores samfund, og derfor er det bydende nødvendigt, at vi har en robust finansiel sektor i Danmark. Det er vigtigt, at den finansielle regulering følger den udvikling, som vi ser i samfundet, så vi på den ene side kan sikre forbrugerne og på den anden side bedst muligt kan sikre aktørerne på området. Det her lovforslag har en række vigtige elementer, der regulerer sektoren på forbrugerområdet, forsikringsområdet og hvidvaskområdet.

Som mine to kolleger har fortalt, er der sket en stor stigning i de her køb nu – betal senere-lån, hvor forbrugerne kan ende med at betale flere hundrede endda flere tusinde kroner for en pizza eller et stykke tøj. Det er så vigtigt, at den her lov kommer ind, for ikke mindst de unge mennesker ligger under for det her. Det kan være fristende at købe et stykke tøj, som man hverken skal betale renter for eller noget som helst, men har man ikke råd til det i dag, har man nok heller ikke i morgen, og jeg synes, det er rigtig ærgerligt, at mange unge mennesker lige nu risikerer, at de kommer ud for, at det første møde, de får med den finansielle sektor i Danmark, er på et rigtig, rigtig ærgerligt grundlag. Så det er så vigtigt, at vi får den her passus med ind i lovgivningen.

Vi styrker også forsikringsområdet, hvor arbejdstagere med en arbejdsulykkesforsikring bliver beskyttet ens, uanset om forsikringen er tegnet i et skadesforsikringsselskab eller i et livsforsikringsselskab. Det er rigtig godt og er med til at sikre lige vilkår.

Sidst, men ikke mindst, styrker vi med ændringen i loven indsatsen mod hvidvaskning og terrorfinansiering. Moderaterne stemmer for lovforslaget, og vi ser frem til yderligere behandling i udvalget. Jeg vil gerne sige tak for ordet.

Kl. 10:51

Formanden (Søren Gade):

Tak for det. Der er ingen korte bemærkninger, så vi siger tak til fru Charlotte Bagge Hansen. Jeg byder nu velkommen til fru Lisbeth Bech-Nielsen fra Socialistisk Folkeparti.

Kl. 10:52

(Ordfører)

Lisbeth Bech-Nielsen (SF):

Mine kolleger fra de andre partier har redegjort så fint for lovforslagets indhold. Jeg vil fokusere på den del af det, som omhandler de såkaldte pizzalån: Buy now – pay later; eller på dansk: Køb nu – betal senere. Det er lån, som vi måske ikke havde fantasi til at forestille os ville dukke op i det omfang, de har gjort, da vi lavede den såkaldte kviklånslov eller kreditaftalelov i 2020, men som der er sket en ret voldsom fremkomst af.

Så kan nogle måske tænke: Hvad betyder det, at man kan få en pizza eller få noget andet og så betale senere? Er det et problem, for der påløber jo ikke renter eller andre omkostninger? Men vi har set eksempler med nogle meget voldsomme konsekvenser, hvis man ikke kan betale det, man nu skal. Og som flere har været inde på, er det jo i forvejen mennesker med en rigtig dårlig økonomi, som vi ved tager de her typer lån.

Det har været et ønske fra SF igennem lang tid, at vi får de her såkaldte pizzalån ind under kviklånsloven, så man skal leve op til de samme regler som virksomhed i forhold til ÅOP-loft, loft over samlede omkostninger, at der skal ske en kreditvurdering, og at de her selskaber – i stedet for det vilde vesten, vi ser lige nu – skal have en tilladelse fra Finanstilsynet for at tilbyde den her slags forbrugslån. Så det er vi rigtig, rigtig glade for.

For en uges tid siden kom der jo en opgørelse fra Finans Danmark – tror jeg det var – som viste, at kviklånsloven har virket rigtig, rigtig godt, og jeg synes, at det var fantastisk dejligt at se, at den lov, som vi i fællesskab herinde har lavet, virker så godt. Før så vi tusindvis af mennesker blive fanget i gældsspiraler; mange af os fik henvendelser fra ulykkelige pårørende, som kunne se deres børn blive fanget i måske livslang bundløs gæld. Det er afgørende, når vi så ser eksempler på nogle ting, der kan smyge sig uden om den her lov, at vi så får dem ind under den. Det er rigtig, rigtig godt.

Der er nogle helt fornuftige undtagelser fra den her type lov. Forestil jer, at man skal have renoveret sit hjem. Så er det tit, at man betaler regningen for f.eks. en håndværksydelse senere hen – det er helt fornuftigt. Der er også visse typer kort, hvor man betaler regningen senere – og det er også helt fornuftigt. Så jeg synes, der er lavet en fornuftig afvejning af, hvad der skal indeholdes i det her lovforslag, og hvad der skal undtages.

En ting, jeg godt kunne tænke mig at diskutere i behandlingen af lovforslaget, er den deadline for, hvornår de virksomheder, der tilbyder den her type lån, skal ind og have en tilladelse fra Finanstilsynet til at blive omfattet af de samme regler. Som der står i lovforslaget, er deadline for at indsende sådan en ansøgning den 1. januar 2024, og man kan jo godt forestille sig, at Finanstilsynet vil få en bunke ansøgninger på det tidspunkt, og at vi så ser ind i, at der måske skal sagsbehandles et halvt års tid. Det betyder jo, at i langt over et år endnu kan nogle af de værste typer af virksomheder, altså nogle af dem, der tilbyder de allerværste vilkår, få lov at fortsætte – og det synes jeg ville være ærgerligt.

Derfor vil jeg undersøge, om vi i udvalgsbehandlingen – og også med et spørgsmål til ministeren – kan fremrykke den deadline. Det er jo tydeligt allerede nu, at der er et stort flertal for lovforslaget, så den her type virksomhed ved jo, at det kommer, og de kan derfor begynde deres ansøgning allerede nu. Tak.

Kl. 10:56

Formanden (Søren Gade):

Tak for det. Der er ingen korte bemærkninger, så vi siger tak til fru Lisbeth Bech-Nielsen. Og jeg giver nu ordet til fru Betina Kastbjerg fra Danmarksdemokraterne.

Kl. 10:56

(Ordfører)

Betina Kastbjerg (DD):

Tak for ordet. Der er igen tale om et samlelovforslag, der indeholder ændringer på det finansielle område. De har bl.a. til formål at sikre, at den finansielle regulering fortsat er tidssvarende.

Der er igennem de senere år sket en stigning i antallet af virksomheder, der udbyder rente- og omkostningsfrie kreditter, også kaldet køb nu, betal senere-lån. Der er tale om lån, hvor forbrugeren kan udstrække betalingen af køb, herunder små dagligdagsindkøb, over flere måneder. Der har ligeledes været en udvikling i, hvad forbrugerne kan få finansieret. I dag kan man både få slik og pizza finansieret ved sådan et lån. Det kan være risikabelt for forbrugerne, fordi de kan ende med en gæld, de ikke kan betale tilbage. Lånene er rente- og omkostningsfri, men i tilfælde af, at forbrugeren misser en betaling, vil der være tale om misligholdelse af en kreditaftale, og udbyderen kan opkræve morarenter og rykkergebyrer. Det er ofte forbrugere, som i forvejen er økonomisk pressede, der tyer til denne form for lån og udskyder betalingen på varer som tøj, smykker, ure og tasker. Med lovforslaget vil man øge forbrugerbeskyttelsen ved at lade denne type lån være omfattet af anvendelsesområdet for lov om forbrugslånsvirksomheder og kreditaftaleloven.

Lovforslaget skal også sikre, at Garantifonden for skadesforsikringsselskaber kan dække arbejdsulykkeforsikring, også når denne er tegnet i et livsforsikringsselskab.

Endvidere foreslås der en række ændringer af hvidvaskloven, der har til formål at styrke den løbende forebyggelse af hvidvask og terrorfinansiering i Danmark. Ændringerne skal sikre, at også udbyderne af tjenester med virtuel valuta bliver omfattet af hvidvaskloven.

Derudover foreslås det, at også ministres rådgivere bliver omfattet af anvendelsesområdet for politisk eksponerede personer, da de varetager hverv meget tæt på ministrene.

Jeg vil blot til sidst nævne, at der i flere af høringssvarene bliver påpeget, at høringsperioden har løbet hen over sommerferien samtidig med en lang række andre høringer, hvilket ikke er tilfredsstillende for at få de optimale svar.

Danmarksdemokraterne støtter forslaget.

Kl. 10:58

Formanden (Søren Gade):

Tak for det. Der er ingen korte bemærkninger, så vi siger tak til fru Betina Kastbjerg. Jeg giver nu ordet til hr. Lars-Christian Brask fra Liberal Alliance.

Kl. 10:58

(Ordfører)

Lars-Christian Brask (LA):

Tak for det. En lille hurtig undersøgelse viser, at jeg ved, hvem der er den mest produktive minister i Danmark, fordi det er tredje lovforslag af den her karakter, vi får inden for de her 100 dage, som regeringen har eksisteret. Men det er et bunkelovforslag, der som tidligere sagt indeholder alt fra opdateringer af hvidvaskregler, arbejdsulykkeforsikring fra livsforsikringsselskaber, der kommer ind under en garantifond, virtuelle valutaer og køb nu, betal senere-lån.

Køb nu, betal senere-lån er stenen i skoen for os. Vi mener jo, at det er myndige borgere, der er i stand til selv at tage ansvar for deres økonomi, og det er et produkt, som mange forbrugere med stor glæde er tilfredse med og benytter sig af. Samtidig oven i det ved vi, at der er specifik EU-regulering på vej netop omkring det her, og det synes vi jo godt man kunne vente på. Så stenen i skoen, køb nu, betal senere-lån, er vi ikke for, så desværre er vi imod hele L 58, sådan som det er fremlagt, og det er, til trods for at lovforslaget indeholder elementer af relevante opdateringer.

Kl. 11:00

Formanden (Søren Gade):

Tak for det. Der er ikke nogen, der har bedt om ordet, så vi siger tak til hr. Lars-Christian Brask. Jeg byder nu velkommen til fru Mona Juul, Det Konservative Folkeparti.

Kl. 11:00

(Ordfører)

Mona Juul (KF):

Jeg siger tak for ordet. Det hedder sig jo, at L 58 indeholder forskellige ændringer på det finansielle område, som bl.a. har til formål at sikre, at den finansielle regulering fortsat er tidssvarende. Det hedder sig også, at forslaget understøtter en robust finansiel sektor samt forbrugernes og investorernes tillid til de finansielle markeder. Ja tak – det er bestemt hensigter og formuleringer, en konservativ kan bakke op om, og jeg har heller ikke nogen bemærkninger til det meste, altså den del, der handler om hvidvask og forsikring.

Så er der lige det der med de såkaldte pizzalån, som den tidligere erhvervsminister i sommer så poetisk døbte det ellers helt velkendte fænomen: Køb nu, og betal senere. Det kan umiddelbart godt lyde fornuftigt, at disse lån, som, alene fordi de er rentefri, slipper for kreditvurdering, nu skal reguleres på samme måde som alle andre forbrugslån, men hvis der vitterlig er tale om lån til en pizza til 100 kr., så er kravet om kreditvurdering jo lige så fjollet som ønsket om at tage lånet. Mon ikke vi så i det mindste skal have en bagatelgrænse? Og uanset hvad skal vi jo lige overveje, om reguleringen ligesom kviklånsloven igen skubber forbrugerne over i ulovlige facebooklån. De fleste ved jo godt, at det er dumt, men mange gør det alligevel, uanset hvor meget vi regulerer og lovgiver, fordi det bare passer dem bedre lige nu at købe på klods, fordi deres telefon, deres vinterstøvler, deres cykel eller deres vaskemaskine er gået i stykker, og de måske ikke lige har andre muligheder lige nu og her og ikke bare kan vente, til de har sparet op, eller fordi de har en økonomi, der ikke lige nu og her kan klare en almindelig kreditvurdering.

For det her handler jo ikke kun om pizza – det handler om retten til at gøre, hvad man vil, også at dumme sig. Det handler om, hvor meget vi skal forbrugerbeskytte, og jeg synes, der er både fordele og ulemper ved det, og det kunne jeg godt tænke mig at vi vendte i udvalgsarbejdet. Jeg kunne godt tænke mig at høre, hvad risikoen er for en yderligere stigning i ulovlige lån, og hvad ministeren vil gøre ved det. For jeg synes jo helt ærlig ikke, at der er sket meget, når det handler om at stoppe væksten i de helt uacceptable og ulovlige lån.

Det er tydeligvis nemmere at lave ny lovgivning, der stopper pizzalån, end at stoppe ulovlige lån, men har vi så overhovedet løst noget? Jeg kan samtidig forstå, at det er sådan, at EU kommer med en revision af forbrugerkreditdirektivet. Kan vi så ikke vente på det i stedet for at gå enegang for så måske igen at skulle stå i salen og rette lovgivningen til på et senere tidspunkt?

Hvis udvalgsarbejdet ikke er overbevisende – det håber jeg at det er – så vil jeg allerede nu lufte, at vi ønsker at få forslaget delt op, for vi stemmer meget gerne for resten af forslaget uanset hvad. Tak.

Kl. 11:02

Formanden (Søren Gade):

Tak for det. Der er ingen, der har bedt om ordet, så vi siger tak til fru Mona Juul. Jeg byder nu velkommen til hr. Pelle Dragsted fra Enhedslisten.

Kl. 11:03

(Ordfører)

Pelle Dragsted (EL):

Vi synes også i Enhedslisten, at det er et fornuftigt lovforslag. Det er utrolig vigtigt, at vi beskytter forbrugerne mod urimelige praksisser i kreditbranchen. Uanset om man kalder det kviklån eller realkreditlån eller banklån eller i det her tilfælde altså de her køb nu, betal senere-lån, skal der være en beskyttelse af forbrugerne, fordi vi har og kan se, at det kan være meget svært som forbruger at gennemskue de her regler, og at rigtig mange ender i problemer og med stor gæld. Finanssektoren er jo en meget reguleret branche, og det er den med god grund, den spiller en vigtig rolle i samfundet, men også nogle gange en problematisk rolle i forhold til menneskers privatøkonomi. Derfor synes vi, det er en god idé, at man udvider lovens omfang til også at omfatte den her type af lån.

Der er blevet rejst nogle spørgsmål i nogle af høringssvarene omkring det her med, om entreprenører, håndværksydelser og andet mere direkte skulle undtages i lovteksten, end det er tilfældet. Det kan være, ministeren kan knytte nogle ord til det, og det kan også være, at vi kan kigge på det i udvalgsbehandlingen.

Men grundlæggende synes vi, det er fornuftigt; det er endnu et fremskridt for beskyttelse af forbrugerne og for at få lukket ned for praksisser, som egentlig ikke handler om at hjælpe mennesker med kredit, men handler om at lave en forretning på at snyde mennesker ind i urimelige gældsaftaler.

Der er også en række andre elementer i forslaget, som andre ordførere er kommet ind på, så det vil jeg ikke bruge tid på her.

Jeg vil blot til sidst sige, at det er godt, at vi tager et skridt frem, og som fru Lisbeth Bech-Nielsen også var inde på, kan vi se, at de her tiltag, som vi igennem mange år har fået lavet på kviklånsområdet, faktisk har en effekt, at nogle af de rigtig grimme drenge på markedet begynder at forsvinde. Men vi er ikke i mål endnu, og vi kan også se, hvordan kviklånsbranchen har omgået nogle af de regler, vi lavede, bl.a. den her 48-timersgrænse, hvor man ligesom har omlagt sine lån for at omgå nogle af de regler, vi lavede dengang. Derfor kan det være en god idé, at regeringen kigger på at evaluere og genbesøge det her og ikke kun med en evaluering fra branchen selv, men også gerne med en evaluering, som inddrager andre mere uafhængige parter.

Med de ord vil jeg sige, at Enhedslisten støtter op om forslaget. Vi er glade for at tage et skridt mere frem mod stærkere beskyttelse af forbrugerne.

Kl. 11:06

Formanden (Søren Gade):

Tak for det. Der er ingen korte bemærkninger. Vi siger tak til hr. Pelle Dragsted, og jeg byder nu velkommen til fru Katrine Robsøe fra Radikale Venstre.

Kl. 11:06

(Ordfører)

Katrine Robsøe (RV):

Tak for ordet. Jeg behøver vist ikke så forfærdelig meget tid her. Lovforslaget er allerede blevet gennemgået indholdsmæssigt ad flere omgange. I Radikale støtter vi også lovforslaget. Vi synes egentlig, det er en grundlæggende god idé, at vi får de her køb nu, betal senere-lån lagt ind under den samme regulering, som vi allerede har vedtaget her i Folketingssalen i sidste periode i forhold til kviklån og vores forsøg på at imødekomme, at vi faktisk gerne ville have stoppet, at man kunne få lånene til at blive helt absurd dyre. Vi støtter også de andre fine tiltag, der er heri. Det er jo lidt et bunkebryllup af forskellige ting og sager. Men det giver rigtig god mening bare helt intuitivt, at særlige rådgivere f.eks. også omfattes af at være politisk eksponerede personer. Så Radikale Venstre støtter lovforslaget og ser frem til faktisk at diskutere nogle af alle de her gode spørgsmål, som jeg har hørt i salen i dag fra flere af mine kollegaer.

Kl. 11:07

Formanden (Søren Gade):

Tak for det. Der er ikke nogen korte bemærkninger. Vi siger tak til fru Katrine Robsøe, og jeg byder nu velkommen til hr. Nick Zimmermann fra Dansk Folkeparti.

Kl. 11:07

(Ordfører)

Nick Zimmermann (DF):

Tak. Forslaget har jo til hensigt at sikre et tidssvarende tilsyn med den finansielle sektor samt at styrke forbrugerbeskyttelsen. Det foreslås endvidere, at garantifonden kan dække arbejdsulykkesforsikringer, når disse er tegnet i et livsforsikringsselskaber. Derudover implementeres med lovforslaget en række forebyggende tiltag med henblik på at imødegå hvidvask og terrorfinansiering. I Dansk Folkeparti støtter vi forslagets tiltag, da det er med til at skabe øget forbrugerbeskyttelse og en bedre forebyggelse af økonomisk kriminalitet. Tak.

Kl. 11:08

Formanden (Søren Gade):

Tak for det. Der er ingen korte bemærkninger. Vi siger tak til hr. Nick Zimmermann, og jeg byder nu velkommen til fru Pernille Vermund fra Nye Borgerlige.

Kl. 11:08

(Ordfører)

Pernille Vermund (NB):

Tak for ordet. Jeg skal heller ikke bruge lang tid på en gennemgang af lovforslaget, som er gennemgået af tidligere ordførere før mig. Men ligesom for Liberal Alliance og Det Konservative Folkeparti er der en sten i skoen for Nye Borgerlige i det her forslag, og det er den samme sten i skoen, som vi havde i forbindelse med aftalen om kviklån, det her såkaldte køb nu – betal senere-lån eller pizzalån, som det også kaldes.

Vi deler til fulde Konservatives holdning om, at vi bliver nødt til at se på, hvad det er for nogle andre lån, vi skubber folk over i, hvis vi regulerer de her lån så meget, at det bliver svært for folk at låne små beløb. Mennesker i pressede situationer skal ikke presses ud i noget, som er lyssky eller ulovligt, fordi vi forsøger at regulere, at folk kan låne 100 kr. til en pizza eller 500 kr. til en vinterjakke, eller hvad det måtte være.

Jeg ved, som jeg kan høre det på ordføreren fra Konservative, at der vil blive stillet spørgsmål i udvalgsbehandlingen. Vi er lidt nede i mandetimer i partiet, skulle jeg til at sige, og derfor kan jeg ikke love, at vi deltager i udvalgsbehandlingen, men jeg håber, at det lykkes for Konservative. Vi kommer til at bakke op om den indstilling fra Konservative og håber også, at det er muligt at få delt forslaget, så vi eventuelt kan stemme for det gode, der er i forslaget, og stemme imod det, som er stenen i skoen. Med de ord vil jeg sige tak for ordet.

Kl. 11:09

Formanden (Søren Gade):

Tak for det. Der er ingen korte bemærkninger. Vi siger tak til fru Pernille Vermund, og jeg giver ordet til erhvervsministeren.

Kl. 11:10

Erhvervsministeren (Morten Bødskov):

Tak for det, formand, og tusind tak, både for opbakningen og også for de bemærkninger til lovforslaget, der har været af jo altså overvejende positiv karakter. Det er vigtigt, hvad flere også har fremført, at den finansielle regulering følger udviklingen i samfundet, og at den altid sikrer gode forhold for både branchen, aktørerne på markedet i øvrigt og også for forbrugerne. Derfor er formålet med lovforslaget her at opdatere reguleringen, så den, om man vil, endnu bedre understøtter en robust finansiel sektor og også forbrugerbeskyttelsen.

Det første punkt, jeg vil fremhæve her i dag, er indførelsen af reglerne om de såkaldte pizzalån, altså det, der også hedder køb nu, betal senere-lån. Tidligere har den slags kreditgivning, som det jo er, faktisk ikke været reguleret overhovedet, men det vil vi ændre på, så vi ikke risikerer, at danskere bliver fanget i gældsspiraler. Forslaget betyder, at den slags lån bliver omfattet af anvendelsesområdet for lov om forbrugerlånsvirksomheder og også den lovgivning, der er, når det handler om kreditaftaler, og dermed bl.a. også om kravet om kreditværdighedsvurderingen. På den måde vil den her type af lån nu blive omfattet af de samme regler, som gælder, når vi taler om andre former for kreditter. Det vil styrke forbrugerbeskyttelsen, og det vil også sikre, at vi i størst muligt omfang undgår, at danskerne optager kreditter, som de faktisk ikke har råd til.

Det andet punkt, jeg vil fremhæve, er forsikringsområdet, og her foreslår vi bl.a. at udvide medlemskreds og dækningsområde for Garantifonden for Skadesforsikringsselskaber, og det vil vi gøre for at sikre, at arbejdstagere med en arbejdsulykkesforsikring bliver beskyttet ens, uanset om forsikringen er tegnet i et skades- eller i et livsforsikringsselskab. For som arbejdstager har man ikke indflydelse på, hvor ens arbejdsgiver har valgt at tegne en forsikring, og vi vil sikre ens vilkår for den, der ulykkeligvis er kommet til skade.

Udvidelsen består i at omfatte livsforsikringsselskaber og deres filialer, når de tilbyder arbejdsulykkesforsikringer i Danmark, og Garantifonden for Skadesforsikringsselskaber bliver så med lovforslaget udpeget som erstatningsorgan efter motorkøretøjsforsikringsdirektivet, for at det ikke skal være løgn. Garantifonden dækker allerede i dag person- og tingskade for motoransvarsforsikringer, hvis et skadesforsikringsselskab går konkurs, og som noget nyt skal garantifonden dække allerede fra tidspunktet for en eventuel likvidation.

Endelig vil jeg fremhæve, at der foreslås en række ændringer i hvidvaskloven, som der også har været sagt heroppefra, som har til formål at styrke forebyggelse af hvidvask og terrorfinansiering i Danmark. Bl.a. styrker vi nu kravene om egnethed og hæderlighed i valutavekslingsvirksomhederne for at forhindre kriminalitet og forhindre omgåelse af reglerne.

Derudover udvides personkredsen for politisk eksponerede personer, så også en ministers særlige rådgiver nu bliver omfattet af de her regler.

Tusind tak for den fine opbakning til lovforslaget, og vi besvarer selvfølgelig gerne de spørgsmål, der er rejst, i udvalgsbehandlingen.

Kl. 11:13

Formanden (Søren Gade):

Tak for det. Der er ingen korte bemærkninger til ministeren, så vi siger tak til erhvervsministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

22) 1. behandling af lovforslag nr. L 59:

Forslag til lov om kompensation til naboer omkring Udrejsecenter Kærshovedgård.

Af udlændinge- og integrationsministeren (Kaare Dybvad Bek).

(Fremsættelse 15.03.2023).

Kl. 11:14

Forhandling

Formanden (Søren Gade):

Forhandlingen er åbnet. Jeg giver nu ordet til hr. Kasper Sand Kjær fra Socialdemokratiet.

Kl. 11:14

(Ordfører)

Kasper Sand Kjær (S):

Tak, formand, for ordet til behandlingen af et rigtig godt og vigtigt lovforslag, hvor det foreslås, at der gives kompensation til naboerne omkring Udrejsecenter Kærshovedgård. Det er jo naboer, som i årevis har mærket de negative konsekvenser, der jo desværre er ved at være naboer til udrejsecenteret. Helt konkret foreslås det, at de nærmeste naboer til Udrejsecenter Kærshovedgård, altså dem, som bor mindre end 500 m fra centeret, tilbydes muligheden for at sælge deres ejendom til staten. Hvis de ikke ønsker det – det er selvfølgelig frivilligt – kan de i stedet modtage en engangskompensation på 150.000 kr. Ud over den gruppe får naboer, der bor længere væk, tilbud om et engangsbeløb, alt afhængigt af hvor langt de bor fra udrejsecenteret.

For Socialdemokratiet er det jo først og fremmest en prioritet at få flere afviste asylansøgere og udvisningsdømte til at rejse hjem til deres oprindelseslande. Det er jo fuldstændig afgørende, at vi lykkes med det, både for tilliden til asylsystemet, men selvfølgelig også for lokalsamfundet, der bor tæt på Kærshovedgård. Så ud over at styrke hjemrejseindsatsen har det også været vigtigt for os at give lokalsamfundet omkring Kærshovedgård en hjælpende hånd. De løfter jo på en eller måde en opgave på vegne af os alle sammen. Derfor er vi også rigtig glade for, at vi med lovforslaget i dag kan give en yderligere hjælp til naboerne, og vi støtter naturligvis lovforslaget. Tak for ordet.

Kl. 11:16

Formanden (Søren Gade):

Tak for det. Der er en enkelt kort bemærkning. Hr. Kim Edberg Andersen, Nye Borgerlige. Værsgo.

Kl. 11:16

Kim Edberg Andersen (NB):

Tak til ordføreren. Det forvirrer mig lidt, at man står her og tager det som noget positivt – fra ordførerens partis side – at vi nu har et udrejsecenter, som det er så forfærdeligt at bo ved siden af, at staten går ind og tilbyder at købe ens ejendom. Var det ikke nemmere, at Socialdemokraterne, når de sendte folk på et udrejsecenter, begyndte at arbejde på at få nogle regler, hvor man rent faktisk holdt de folk, der er på udrejsecenteret, inde på udrejsecenteret?

Det er jo mennesker, der er smidt ud af Danmark – det er vi enige om – og mennesker, som egentlig ikke har lov til at gå ud på dansk grund. I stedet for at vi nu kryber i flyverskjul og køber os ud af det ved at købe folk ud af deres hus, deres hjem, fordi vi ikke gider at holde folk indespærret, mener ordføreren så ikke  at det i hvert fald var mest økonomisk belejligt, at vi satte en ekstra lås på døren ind til Kærshovedgård, sådan at folk blev inde på udrejsecenteret?

Kl. 11:17

Formanden (Søren Gade):

Ordføreren.

Kl. 11:17

Kasper Sand Kjær (S):

Nu skal vi lige holde tungen lige i munden her. Vi taler jo om en gruppe, som jeg er fuldstændig enig med spørgeren i ikke er velkommen i Danmark, og som ikke skal være her, men jo også er en gruppe, som har været idømt en fængselsstraf, som har afsonet deres fængselsstraf, og så som en del af deres dom er blevet dømt til udvisning. Af den ene eller den anden grund er de så ikke rejst ud, og det gør vi jo alt, hvad vi kan, for at få dem til. Men indtil de gør det, bor de så på et udrejsecenter, hvor de jo ikke er frihedsberøvet, og dermed kan man ikke, som spørgeren siger, bare sætte en ekstra lås på døren. Der er jo stramme regler om, at man skal opholde sig på centeret, at man har meldepligt på centeret. Men man har også ret til at forlade centeret, og det er jo noget af det, der desværre skaber utryghed for naboerne. Og derfor synes jeg egentlig ikke, at det regnestykke, som spørgeren lægger op til, overhovedet er retfærdigt over for de naboer til udrejsecenteret. Altså, det kan vi jo ikke gøre op i, om det er pengene værd. Selvfølgelig er det pengene værd at hjælpe naboerne til Kærshovedgård.

Kl. 11:18

Formanden (Søren Gade):

Hr. Kim Edberg Andersen.

Kl. 11:18

Kim Edberg Andersen (NB):

Jamen jeg er helt for, at vi kompenserer de mennesker, der skal bo ved siden af et udrejsecenter, for den utryghed, som vi som stat har udsat dem for. Og jeg er da også spændt på at se, hvor de nye udrejsecentre, som regeringen i mange år har sagt at de vil komme med, bliver placeret. Der kunne man måske placere dem mere hensigtsmæssigt.

Men er virkeligheden ikke, at hvis du er dømt til ikke at måtte være i Danmark, bryder du teknisk set loven, lige så snart du ikke overholder din meldepligt. Og der er ret mange overtrædelser af meldepligten. Og så kunne man jo eventuelt tænke sig, at vi i hvert fald gjorde det sådan, at der var færre, der generede naboerne i nærområdet.

Så jeg vil bare spørge: Er der ikke i regeringen nogen tanker om, at der er nogle andre lovgivninger, vi kan ændre, for at sikre danskernes frihed i området omkring Kærshovedgård i stedet for at købe deres ejendomme?

Kl. 11:19

Formanden (Søren Gade):

Ordføreren.

Kl. 11:19

Kasper Sand Kjær (S):

Historien viser jo nok, at det ikke er helt så nemt bare at finde en anden placering til sådan et udrejsecenter, men spørgeren skal være velkommen til at komme med gode forslag. Det kan være, vi kan finde et sted i spørgerens egen valgkreds, hvor det kan ligge. Det er jo nok noget af det, som er svært, og det er selvfølgelig, fordi man ikke ønsker at have et udrejsecenter som nabo. Og derfor synes jeg, det er helt på sin plads, at vi, så længe vi har et udrejsecenter på Kærshovedgård, så hjælper naboerne omkring det. Og så er det klart, at opholds- og meldepligten selvfølgelig skal overholdes. Det er ulovligt at bryde den, og der er jo løbende blevet taget initiativer for at sikre, at beboerne på Kærshovedgård overholder den.

Kl. 11:19

Formanden (Søren Gade):

Fru Pia Kjærsgaard, Dansk Folkeparti.

Kl. 11:19

Pia Kjærsgaard (DF):

Altså, jeg bliver bare lige nødt til at sige, at spørgeren jo er velkommen til at komme med en anden plads eller et andet sted; det kan måske blive i spørgerens opstillingskreds. Det er godt nok pinligt. Nå, videre.

Jeg vil godt lige konfrontere ordføreren med det, der også foregår på Kærshovedgård, nemlig at man faktisk udsender både kriminelle og dem på tålt ophold og i øvrigt alle dem, der er der, i praktik ude i samfundet. Altså, jeg ved ikke rigtig, hvor mange der er klar over det, men jeg har jo stillet spørgsmål til den tidligere minister om alt det her, og sådan er det: Ud i praktik, værsgo. Er det ordførerens opfattelse, at det ligesom motiverer de personer, der er tale om her, til en hjemrejse?

Kl. 11:20

Formanden (Søren Gade):

Ordføreren.

Kl. 11:20

Kasper Sand Kjær (S):

Altså, der er jo løbende taget initiativer for netop at motivere til hjemrejse, og det tror jeg bare er vigtigt at slå fuldstændig fast i den her diskussion. Det er jo det, der er det allervigtigste: at de mennesker, vi taler om her, som bor på Udrejsecenter Kærshovedgård, jo ikke skal være her. Det er meningen, at de skal rejse hjem til deres oprindelsesland, og derfor skal vi selvfølgelig gøre alt, hvad vi overhovedet kan, for at få det til at ske. Det bliver der jo arbejdet kontinuerligt og løbende på.

Det er jo også der, hvor Danmark til dels også adskiller sig fra andre lande, altså ved f.eks. at have udrejsecentre, hvor man skal opholde sig, hvor man har meldepligt, fordi man jo netop ikke skal være en del af det omkringliggende samfund og kunne fortsætte livet på almindelig vis, når det er meningen, at man skal rejse ud.

Kl. 11:21

Formanden (Søren Gade):

Fru Pia Kjærsgaard.

Kl. 11:21

Pia Kjærsgaard (DF):

Jeg synes bare, at ordføreren går uden om spørgsmålet, for det gør man jo netop, altså ved at man bliver sendt ud i praktikforløb, og så er man jo en del af samfundet. Altså, værsgo. Og det der med, som ordføreren har sagt adskillige gange, at man arbejder på, at de skal sendes hjem, har vi jo hørt i evigheder. Altså, det er jo pinligt, at vi gang på gang skal have de her diskussioner om Kærshovedgård; det bliver bare ved og ved, og der bliver ikke rigtig foretaget noget.

Jeg kan lige så godt gå til stålet, om jeg så må sige, med det samme: Det, det handler om, det, det drejer sig om, er konventioner. Hvor står ordføreren og ordførerens parti i den sag?

Kl. 11:21

Formanden (Søren Gade):

Ordføreren.

Kl. 11:21

Kasper Sand Kjær (S):

Det er jo helt rigtigt, at der løbende er blevet gjort mere og mere for at sende dem hjem, og det er jo, fordi det er det, som er det vigtigste i det her spørgsmål, nemlig at vi gør alt, hvad vi overhovedet kan, for at få dem til at rejse ud af Danmark. Det er jo også derfor, at der er nogle, der bliver udsendt, også mod deres vilje.

Så har fru Pia Kjærsgaard helt ret i, at der så er nogle, som vi desværre ikke kan gøre det med, fordi det bryder med Danmarks internationale forpligtelser og de konventioner, vi har underskrevet. Og der står vi selvfølgelig bag, at Danmark også er en del af et internationalt retssamfund, hvor vi landene imellem aftaler tingene med hinanden, og dermed jo også står på mål for Danmarks medlemskab og tiltrædelse af de her konventioner, også selv om det jo så desværre har den konsekvens, at der er nogle, vi ikke med det samme kan få til at rejse hjem. Så må vi jo gøre alt, hvad vi overhovedet kan, for at det sker alligevel. Og der vil jeg bare sige, at både jeg og Socialdemokratiet er fuldstændig åbne over for yderligere forslag og tiltag, vi kan gøre, for at få flere til at rejse hjem hurtigere.

Kl. 11:22

Formanden (Søren Gade):

Fru Mette Thiesen, Dansk Folkeparti.

Kl. 11:22

Mette Thiesen (DF):

Tusind tak. Ja, vi står jo her i dag, fordi Socialdemokratiet og stort set samtlige andre partier i Folketinget ikke vil gøre det åbenlyse, nemlig at beskytte danskerne imod de her forbrydere og simpelt hen bare låse dem inde. Hvorfor vil Socialdemokratiet ikke gøre det?

Kl. 11:23

Formanden (Søren Gade):

Ordføreren.

Kl. 11:23

Kasper Sand Kjær (S):

Vi taler jo her om en gruppe, som har afsonet deres fængselsstraf, som de er idømt ved en domstol, og så er de dømt til udvisning. Der er jo så desværre nogle af dem, som vi ikke med magt kan sende ud, og som nægter at rejse frivilligt, og det er jo derfor, vi har udrejsecenteret, og der skal vi gøre alt, hvad vi overhovedet kan, for at de rejser hjem. Men vi kan jo ikke frihedsberøve folk, som har afsonet deres fængselsstraf, og der er jo nogle rimelig stramme regler for både ophold og meldepligt på udrejsecenteret, og det skal der selvfølgelig også være. For de skal ikke være en del af det danske samfund, og de skal rejse hjem. Men vi kan ikke, selv om det lyder nemt, sætte en lås på døren.

Kl. 11:23

Formanden (Søren Gade):

Fru Mette Thiesen.

Kl. 11:23

Mette Thiesen (DF):

Selvfølgelig kan man det, hvis man ellers var villig til bl.a. at bryde med nogle af de konventioner, som ordføreren også var inde på tidligere. Så det handler sådan set bare om vilje, og jeg synes, det er rigtig ærgerligt, at der er så mange partier herinde, som har en meget hård retorik i forhold til udlændingepolitikken, og som så simpelt hen har verdens blødeste rygrad i forhold til sådan noget som det her, som ret åbenlyst er den eneste rigtige løsning. Altså, det, som ordføreren står og siger, svarer jo lidt til, at man kører en mand ned på gaden og så bagefter siger: Bare lad være med at brokke dig, nu betaler jeg for, at du kan komme på hospitalet. Og derefter gør man det igen.

Kl. 11:24

Formanden (Søren Gade):

Ordføreren.

Kl. 11:24

Kasper Sand Kjær (S):

Det kan sagtens lade sig gøre at føre en stram udlændingepolitik og samtidig bakke op om, at vi skal have en international retsorden, hvor landene aftaler det med hinanden. Alt andet er jo en verden, som jeg ikke tror nogen af os ønsker os, og som bestemt ikke hverken er i Danmarks eller danskernes interesse. Vi har også en egeninteresse i en international retsorden, hvor landene laver spilleregler med hinanden, og det er selvfølgelig der, hvor Danmark skal stå i den diskussion.

Det betyder jo ikke, at vi ikke kan udfordre konventioner, at vi ikke kan gå til kanten af konventionerne, og at vi ikke også kan forsøge at ændre konventionerne og også tilpasse dem, hvilket jeg bestemt også synes at nogle af konventionerne trænger til, altså til en ny virkelighed, hvor migrationsstrømmene ser helt anderledes ud, end da nogle af konventionerne blev skrevet. Alt det kan vi jo være fuldstændig enige om, men vi kommer ikke til at gå på kompromis med, at vi selvfølgelig også skal have en international retsorden.

Kl. 11:25

Formanden (Søren Gade):

Tak. Jeg giver nu ordet til hr. Peter Skaarup, Danmarksdemokraterne.

Kl. 11:25

Peter Skaarup (DD):

Tak for det, og tak for indlægget fra ordføreren. Det er jo sådan med en vis frustration, man kigger på det her lovforslag fra regeringen, for det, som regeringen vil, er at give noget hjælp til nogle naboer, og det kan man jo egentlig have sympati for, men det er jo ikke det, der er løsningen på hele den affære omkring udviste personer i Danmark. Derfor kunne jeg godt tænke mig at høre ordføreren uddybe mere, hvad der bliver gjort for, at de pågældende kommer hjem, for det er jo det, der er løsningen. Løsningen er, at de udviste personer ikke opholder sig i Danmark, men kommer hjem. Jeg kunne godt tænke mig at høre ordføreren fortælle Folketinget, i hvilke tilfælde regeringen har sat ulandsbistanden på spil over for de pågældende lande, hvorfra de her mennesker kommer. Det er jo nogle gengangerlande; det er nogle af de samme lande, som Danmark jo forsøger på at have et samarbejde med, men som jo altså ikke tager imod egne statsborgere. Så jeg kunne godt tænke mig at høre, i hvilke tilfælde regeringen har sat ulandsbistanden på spil.

Kl. 11:26

Formanden (Søren Gade):

Ordføreren.

Kl. 11:26

Kasper Sand Kjær (S):

Lige til det sidste vil jeg sige, at det kan jeg simpelt hen ikke svare på her, men det kan vi sikkert få afklaret i udvalgsbehandlingen. I forhold til det mere generelle er jeg fuldstændig enig med hr. Peter Skaarup i, at svaret her jo er, at de skal hjem, og det er det, et stort bredt flertal herinde gerne vil have, og vi knokler hele tiden for at finde veje til det. Det ændrer så ikke på, at det ude i den virkelige verden desværre i dag ikke kan lade sig gøre at udsende alle dem, som burde udsendes, og der er vi selvfølgelig nødt til at tage hånd om de naboer, der er til Kærshovedgård, og sørge for, at de får den hjælp, som de fortjener og har krav på. De løfter jo et ansvar på vegne af os alle sammen og står med en byrde i deres hverdag, som det jo er at være nabo til et udrejsecenter, og der synes jeg, det er helt rigtigt, at vi hjælper dem.

Kl. 11:27

Formanden (Søren Gade):

Hr. Peter Skaarup.

Kl. 11:27

Peter Skaarup (DD):

Det er fair nok, at ordføreren ikke her i dag har en nøjagtig liste over det, men er ordføreren ikke enig i, at man også er nødt til at bruge grovfilen over for nogle af de lande, som er problemet her? Et er, at personerne ikke vil hjem, og man kan nok godt forestille sig, at det er sådan, at man af forskellige grunde ikke har interesse i at tage hjem, men at der er lande, der blokerer for, at vi kan sende dem hjem, er ikke i orden. Så derfor vil jeg spørge, om ordføreren vil være med til at bringe ulandsbistanden i spil over for de lande, sådan at vi ikke giver bistand til lande, der er imod at tage deres egne borgere tilbage.

Kl. 11:27

Formanden (Søren Gade):

Ordføreren.

Kl. 11:27

Kasper Sand Kjær (S):

Vi talte jo før her i salen om konventioner og en international retsorden, og noget af det, som konventioner også kan, er f.eks. at forpligte lande på, at man selvfølgelig skal tage imod sine egne statsborgere. Det er der så få lande der ikke vil, og der er jeg fuldstændig enig med hr. Peter Skaarup i, at der må vi tage grovfilen frem og sige, at det ikke er Danmarks problem med de her statsborgere, som har begået kriminalitet i Danmark, og at de må tage imod deres egne statsborgere. Jeg tror, at i de forhandlinger med de lande må vi tage alle midler i brug. Det, der selvfølgelig er udfordringen i forhold til nogle af de lande, er, at der er nogle af dem, vi ikke har diplomatiske forbindelser med, f.eks. styret i Syrien, og derfor kan vi ikke forhandle sådan en aftale. Men jeg deler sådan set hr. Peter Skaarups holdning til, at der må vi tage alle midler i brug for at få de lande til at tage imod deres egne statsborgere.

Kl. 11:28

Formanden (Søren Gade):

Fru Rosa Lund, Enhedslisten.

Kl. 11:28

Rosa Lund (EL):

Tak for det, og tak for talen. Jeg skal bare bede ordføreren bekræfte, at på Kærshovedgård er der både opholdspligt og meldepligt. Det vil altså sige, at dem, der bor der, ikke bare kan gå frit omkring. Jeg skal bare høre ordføreren, om det ikke er korrekt.

Kl. 11:29

Formanden (Søren Gade):

Ordføreren.

Kl. 11:29

Kasper Sand Kjær (S):

Jo, det kan jeg godt bekræfte, og det har jeg også refereret til flere gange. Og jeg synes, det er rigtig godt, at der er det, for det er jo personer, som skal udvises af Danmark, og som ikke skal være i Danmark. Derfor er det også rigtig fint, at der er regler, der sikrer, at de opholder sig mest muligt på Kærshovedgård.

Kl. 11:29

Formanden (Søren Gade):

Fru Rosa Lund.

Kl. 11:29

Rosa Lund (EL):

Tak for det. Det kunne jo bare lige lyde, som om dem, der bor på Kærshovedgård, bare har lige så meget frihed som alle os, der sidder herinde i Folketingssalen, og det er jo ikke rigtigt.

Det, jeg gerne vil spørge ordføreren om, er det, der står i regeringsgrundlaget om det her med, at man skal opdele de mennesker, der bor på Kærshovedgård. For der bor jo som bekendt både afviste asylansøgere, som jo ikke har begået nogen kriminalitet – de har sådan set fået afslag på deres asylansøgning – og så bor der dem, der har fået en udvisningsdom, som jo har begået kriminalitet, og det er to meget forskellige grupper. Så jeg vil egentlig bare høre ordføreren, hvordan det går med lige den linje i regeringsgrundlaget, hvor der står, at de grupper skal opdeles.

Kl. 11:30

Formanden (Søren Gade):

Ordføreren.

Kl. 11:30

Kasper Sand Kjær (S):

Det er helt rigtigt, at der jo er forskellige grupper på Kærshovedgård. Noget af det, vi er ved at se på, er f.eks., om man kunne flytte nogle af de kvindelige beboere på Udrejsecenter Kærshovedgård. Det er en proces, der er i gang, og det tror jeg i virkeligheden er det nærmeste, jeg kan komme det.

Kl. 11:30

Formanden (Søren Gade):

Der er ikke flere korte bemærkninger. Vi siger tak til hr. Kasper Sand Kjær, og jeg byder nu velkommen til hr. Erling Bonnesen fra Venstre.

Kl. 11:30

(Ordfører)

Erling Bonnesen (V):

Tak for det. Også i Venstre er vi meget optaget af de udfordringer, som Kærshovedgård giver for borgerne, der er naboer til udrejsecenteret. Derfor finder vi det også rimeligt, at der ydes en kompensation til disse borgere, da de bærer en særlig byrde. Med lovforslaget lægger vi op til, at naboerne til Kærshovedgård vil kunne søge kompensation, og kompensationens størrelse og form er afhængig af, hvor tæt naboernes ejendomme ligger på Kærshovedgård, som det jo også er fremgået af debatten og gennemgået af den foregående ordfører. De nærmeste naboer vil have mulighed for at sælge deres ejendomme til staten eller modtage et engangsbeløb, mens naboer, der bor lidt længere væk, vil kunne modtage et engangsbeløb.

Jeg må da også erkende, at lovforslaget om en kompensationsordning til naboerne ikke løser alle problemer ved Kærshovedgård eller det overordnede problem med udlændinge uden lovligt ophold i Danmark, som ikke ønsker at udrejse af landet, som det også allerede er fremgået af debatten.

I Venstre og regeringen tager vi disse problemstillinger meget seriøst, og vi arbejder hårdt for, at flere udlændinge uden lovligt ophold i Danmark kan hjemrejse. De skal selvfølgelig ud. Samtidig undersøger vi, om det er muligt at reducere antallet af beboere på Kærshovedgård ved at overføre nogle af de kvindelige beboer til en anden lokation, og i en erkendelse af alt dette fortsætter vi vores arbejde med at håndtere disse udfordringer, og vi er selvfølgelig også åbne over for dialog om det. Tak for ordet. Vi støtter selvfølgelig forslaget.

Kl. 11:32

Den fg. formand (Hans Kristian Skibby):

Tak til ordføreren. Den første spørger er fru Pia Kjærsgaard, som vist ikke er til stede – jo, hun kommer der. Værsgo til spørgeren.

Kl. 11:32

Pia Kjærsgaard (DF):

Jeg skulle lige fange formanden, så undskyld, at jeg ikke lige var så omhyggelig.

Jeg skal bare lige høre Venstres holdning – og det kan ordførerne lige så godt indstille sig på jeg vil spørge alle ordførere om. Altså, vi siger jo, at vi gerne vil stramme, vi siger, at vi gerne vil sende hjem, men vi ved også udmærket godt alle sammen, at medmindre vi tager fat på konventionerne, kan det ikke lade sig gøre. Og nu hørte jeg den forrige ordfører – det var faktisk en regeringsordfører – sige, at man måske også skulle begynde at kigge lidt på konventionerne. Altså, hvor er Venstre i den sag? Det er jeg lidt interesseret i.

Kl. 11:33

Den fg. formand (Hans Kristian Skibby):

Ordføreren, værsgo.

Kl. 11:33

Erling Bonnesen (V):

Jamen nøjagtig på linje med den foregående ordfører prøver vi selvfølgelig at udfordre det, men inden for konventionerne, og prøver selvfølgelig at få dem, som er på det og skal rejse ud, til at rejse ud. Men vi lever også i et internationalt orienteret samfund med de regler, der ligger for det, men vil selvfølgelig prøve at udfordre det i forhold til de grænsetilfælde, der kan være. Det er vist det nærmeste, jeg kan komme det.

Kl. 11:33

Den fg. formand (Hans Kristian Skibby):

Spørgeren for sit andet spørgsmål.

Kl. 11:33

Pia Kjærsgaard (DF):

Hvis bare vi kunne begynde at tage fat. Altså, jeg siger ikke, at vi sådan lige partout skal melde os ud, og det er heller ikke noget, som man måske kan sige i forhold til Kærshovedgård kan lykkes. Men vi ved jo, at på bare lidt længere sigt kommer vi ud i det her hele tiden. Vi har oplevet det i fortiden, vi oplever det nu, og vi vil også opleve det i fremtiden. Så mit ønske og mit håb er bare, at man fra partiernes side siger: Ja, lad os nu komme ind at kigge på de konventioner, lad os tage kontakt til andre lande, lad os se, hvad de gør; kan der være nogle, der ligesom os siger, at det fører for vidt, at de er forældede og gammeldags?

Kl. 11:34

Den fg. formand (Hans Kristian Skibby):

Så er det ordføreren.

Kl. 11:34

Erling Bonnesen (V):

Som jeg også svarede i mit foregående svar, er vi jo inde i et område, og det har spørgeren da fuldstændig ret i, som ikke er uden udfordringer, og det vil vi selvfølgelig blive ved med at have. Vi prøver så også at presse på inden for de regler og muligheder, der er, for at få dem, som er pådømt at skulle ud af landet, til at rejse ud. Så det er den proces, vi prøver at skubbe til.

Kl. 11:34

Den fg. formand (Hans Kristian Skibby):

Tak. Næste spørger er fru Mette Thiesen, Dansk Folkeparti.

Kl. 11:34

Mette Thiesen (DF):

Tusind tak, og tak for talen. Ordføreren siger, at der er udfordringer, og det ord er jeg stødt på rigtig, rigtig mange gange, og det er, når man ikke vil sige, at det er et reelt problem. Men jo, det her er et reelt problem. Det er et problem, der er skabt igennem årtier på grund af forfejlet udlændingepolitik, som bl.a. også ordførerens parti har stået for. Så jeg kunne egentlig bare godt tænke mig at høre ordføreren: Mener ordføreren ikke reelt set, at det eneste rigtige ville være at skærme de stakkels danskere, som skal leve dør om dør med hærdede kriminelle, og så simpelt hen sige, at det ikke er dem, der skal gå på kompromis; det er de hærdede kriminelle, der skal låses inde, indtil de på et tidspunkt kan komme ud af landet?

Kl. 11:35

Den fg. formand (Hans Kristian Skibby):

Ordføreren.

Kl. 11:35

Erling Bonnesen (V):

Som det også allerede er fremgået af debatten, har de jo ikke bare, om jeg så må sige, frihed til at bevæge sig, hvor de vil, og vi er også fuldstændig enige om, at dem, der har fået deres sag afgjort, skal ud. De skal ud, og det er der heldigvis også mange af dem der kommer. Så er der nogle udfordringer med de sidste, og der presser vi selvfølgelig på, så godt vi kan, for at få det til at lykkes.

Kl. 11:35

Den fg. formand (Hans Kristian Skibby):

Fru Mette Thiesen for sin anden korte bemærkning.

Kl. 11:35

Mette Thiesen (DF):

Tak. Jeg synes, ordføreren svarer lidt udenom, for det her er jo grundlæggende en ret simpel problemstilling. Altså, vil man som parti, som regering, stille sig på den side, der hedder, at man beskytter danskernes sikkerhed og tryghed, eller vil man stille sig på den side, der siger, at man faktisk er lidt ligeglad, fordi der er nogle gamle forældede konventioner, som er vigtigere? Hvilken en vælger Venstre? I Dansk Folkeparti er vi ret klare i mælet. Vi er ret tydelige. Vi står fuldstændig fast. Vi vægter danskernes sikkerhed og tryghed langt højere end forældede konventioner, men hvad mener Venstre egentlig?

Kl. 11:36

Den fg. formand (Hans Kristian Skibby):

Så er det ordføreren. Værsgo.

Kl. 11:36

Erling Bonnesen (V):

Jeg tror ikke, der er nogen, der ikke vægter at ville passe så godt på naboer og danskere og omkringboende som muligt, og vi presser jo også på alt det, man kan, for, at dem, der har fået deres sag afgjort, skal rejse ud. De skal ud, og det presser man jo også på for. Og jeg er da også glad for, at det her lovforslag, vi behandler i dag, som egentlig handler om, at vi skal prøve at hjælpe dem, der bor tæt på, med enten en kompensation eller en opkøbsmulighed. Jeg glæder mig da også over, at der til det lovforslag, vi reelt behandler, lyder til at være ret bred opbakning.

Kl. 11:36

Den fg. formand (Hans Kristian Skibby):

Tak. Der er en spørger mere, og det er hr. Kim Edberg Andersen fra Nye Borgerlige. Værsgo.

Kl. 11:36

Kim Edberg Andersen (NB):

Tak for det. Nu kan jeg se, at Venstre går ind for, at man skal starte med at købe den første række omkring Kærshovedgård. Så kan danskerne få lov til at flytte fra deres hjem, som er blevet købt af staten.

Så er mit spørgsmål: Nu, når Venstre er gået med til, at man i stedet for at låse folk inde, som teknisk set skulle være det, fordi man ikke har tænkt sig at ændre på konventionerne, hvor går grænsen så? Er det er 1 eller 2 km? Skal vi til at købe hele Herning? Altså, hvor går grænsen for, hvornår man kan blive kompenseret, fordi man bor i et område, som desværre har et udrejsecenter, hvor vi på grund af konventionerne ikke har tænkt os at holde folk inde? Venstre må jo have gjort sig nogle tanker, for det er jo et skred, når vi køber danskernes ejendomme, fordi vi er bange for at bryde konventionerne. Så hvor går grænsen, og har man finansieringen klar, når man skal til at købe Herning? For det her er jo en glidebane.

Kl. 11:37

Den fg. formand (Hans Kristian Skibby):

Ordføreren, værsgo.

Kl. 11:37

Erling Bonnesen (V):

Nej, det er ikke en glidebane. Jeg vil ikke sige, at det, vi hører her, er fri fantasi, men hvis man har fulgt sagen, kan man også konstatere, at der har været en dialog om tingene, og der er man sådan set også kommet frem til, at den model, der er beskrevet her i lovforslaget, er måden at gøre det på, når man skal prøve at adressere de udfordringer, der er, netop for at hjælpe dem, der bor tæt på. Så jeg er sådan set også som Venstremand glad for, at vi kan hjælpe dem, der bor tæt på, når vi nu har de udfordringer, vi har. Men overordnet set skal de selvfølgelig ud, og det er også fremgået af debatten, at vi presser på for det alt det, vi kan. Så jeg vil da sige: Lad være med at komme ud i de der betragtninger, der er fri fantasi.

Kl. 11:38

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 11:38

Kim Edberg Andersen (NB):

Næh, det her er jo ikke fri fantasi, for der var da ikke nogen danskere, der for 20 år siden troede, at vi nogen sinde skulle opleve at blive købt ud af vores ejendom af staten, fordi man ikke vidste, hvordan man skulle håndtere kriminelle og udviste udlændinge. Så det er jo ikke fri fantasi – det er bare et spørgsmål om, hvornår det sker, for regeringen og regeringspartierne har jo længe stået fast på, at man ikke vil gøre noget ved konventionerne. De her konventioner er jo fra 1950'erne. Vi har jo alle sammen argumenteret for, at de er forældede, og hver eneste gang vi forsøger at sige det, siger I: Jamen det kan vi ikke rigtig gøre noget ved alligevel; det bliver svært at gøre noget ved. I stedet for vælger man så at købe første række. Så spørgsmålet er: Skal vi vente 10 år på, at næste række bliver købt, og 20 år på, at det bliver den næste række igen? For det er jo det, det her går ud på. Det her er en glidebane, fordi man dumstædigt holder fast i, at Danmark ikke har lov til at bestemme, hvem der skal være i landet.

Kl. 11:39

Den fg. formand (Hans Kristian Skibby):

Vi skal alle sammen huske taletiderne herinde i salen.

Ordføreren, værsgo.

Kl. 11:39

Erling Bonnesen (V):

Tak for det. Nej, det er ikke en glidebane, og jeg har også allerede refereret til, at der har været en proces og en dialog med lokalsamfundet og de omkringboende, og på den baggrund har man så fundet frem til de her grænsedragninger. Dermed er det jo ikke en glidebane.

Kl. 11:39

Den fg. formand (Hans Kristian Skibby):

Det gav så anledning til yderligere en spørger, og det er fru Pernille Vermund, Nye Borgerlige. Værsgo.

Kl. 11:39

Pernille Vermund (NB):

Tak. En del af forslaget handler om at give folk mulighed for at blive købt ud af deres ejendom. Det er, som hr. Kim Edberg Andersen siger, en glidebane. Det næste, som forslaget også handler om, er jo det her med, at man prøver at kompensere folk for den kriminalitet, de bliver udsat for. Altså, man accepterer, at der er nogle mennesker, der bliver udsat for væsentlig mere kriminalitet og flere forbrydelser end resten af befolkningen, fordi man sætter hensynet til udvisningsdømte kriminelle højere end sikkerheden for danskere. Og så er mit spørgsmål: Hvad er et overfald værd, hvad er et tyveri værd, hvad er et indbrud værd, og hvad er utrygheden for de her mennesker værd? Kan ordføreren sætte nogen tal på det?

Kl. 11:40

Den fg. formand (Hans Kristian Skibby):

Ordføreren, værsgo.

Kl. 11:40

Erling Bonnesen (V):

Jeg mener ikke, man kan sætte præmissen op på den måde der. Som det også fremgår af lovforslaget, har der været en dialog med lokalsamfundet og de omkringboende, og lovforslaget er også skruet sammen på baggrund af det i forhold til de her forskellige zoner, som der også er redegjort for. Så jeg mener, at præmissen for spørgsmålet er forkert.

Kl. 11:40

Den fg. formand (Hans Kristian Skibby):

Så er det spørgeren for den anden korte bemærkning. Værsgo.

Kl. 11:40

Pernille Vermund (NB):

Selvfølgelig kan man sætte det op på den måde. For vi behandler jo i dag et forslag om at give økonomisk kompensation til nogle mennesker, som bliver udsat for forbrydelser og udsat for kriminalitet i væsentlig højere grad, fordi vi har en regering og har haft tidligere regeringer, der nægter at sætte en lås på døren på Kærshovedgård. Det rigtige og nødvendige er at sige, at hvis man er udvisningsdømt udlænding og ikke vil rejse ud frivilligt, så må vi sætte en lås på Kærshovedgård, så der kun er en dør ud for de her mennesker, og det er døren ud af landet. Men det vil regeringen ikke, så nu spørger jeg igen: Hvad er værdien af et overfald, hvad er værdien af et indbrud, af et tyveri? Ordføreren bliver nødt til at sætte et beløb på, for det her handler jo også om penge. Skatteborgerne skal med det her forslag finansiere, at vi kompenserer nogle mennesker, der i højere grad end resten af befolkningen skal tåle at blive udsat for overfald, for tyveri, for indbrud, måske til og med for vold og voldtægt.

Kl. 11:41

Den fg. formand (Hans Kristian Skibby):

Så er det ordføreren.

Kl. 11:41

Erling Bonnesen (V):

Som det er fremgået af debatten tidligere, og som jeg også har redegjort for og svaret på, så har der været en proces, også omkring de lokale, og hele baggrunden for det kan jo ikke foldes ud på de 30 sekunder, jeg har tilbage. Og på den baggrund er den her ordning så skruet sammen. Og jeg er da glad for, at det forslag, vi reelt behandler her, har udsigt til at have ret bred opbakning i Folketinget. Er der så en række problemstillinger derudover, vi fortsat skal prøve at håndtere? Ja, det er der. Det er bare ikke med det her lovforslag.

Kl. 11:42

Den fg. formand (Hans Kristian Skibby):

Tak. Vi siger tak til ordføreren fra Venstre. Næste ordfører er hr. Mohammad Rona fra Moderaterne. Værsgo.

Kl. 11:42

(Ordfører)

Mohammad Rona (M):

Det her lovforslag anerkender de mennesker, hvis hverdag er blevet påvirket af, at der er blevet placeret et udrejsecenter i deres baghave. Det skal vi tage seriøst. Dette har konsekvenser for området omkring udrejsecenteret, da det kan virke utryghedsskabende og kan føre til forøget kriminalitet i lokalområdet. Det har vi som folketingsmedlemmer et ansvar for, og det ansvar føler jeg at vi påtager os med dette lovforslag, som er en del af regeringsgrundlaget.

Økonomisk kompensation løser selvfølgelig ikke problemerne eller løser i hvert fald ikke alle problemer med utryghed. Men det hjælper lokalbefolkningen med at føle sig hørt, set og anerkendt, og det er et skridt den rigtige vej. Tak.

Kl. 11:43

Den fg. formand (Hans Kristian Skibby):

Tak. Det var en hurtig ordførertale, men der er alligevel kommet et par spørgere. Første spørger er fru Mette Thiesen, Dansk Folkeparti. Værsgo.

Kl. 11:43

Mette Thiesen (DF):

Tusind tak. Det er egentlig lidt et skridt i samme retning, som tidligere spørgere også er gået, altså det her med, om man kunne sætte nogle ord på, hvor vi så ellers skal give kompensation. For den forfejlede udlændingepolitik har jo skabt problemer alle steder i Danmark. Så kunne ordføreren egentlig ikke sætte nogle ord på, hvor det næste gang er, vi skal til at kompensere danskerne for den forfejlede udlændingepolitik, som koster dem dyrt hver eneste dag, både økonomisk, men så sandelig også i tryghed, i overfald. Vi kan jo læse om det hver eneste dag i medierne. Så hvor mange danskere skal kompenseres for politikernes totalt forfejlede udlændingepolitik igennem årtier?

Kl. 11:43

Den fg. formand (Hans Kristian Skibby):

Ordføreren.

Kl. 11:43

Mohammad Rona (M):

Jeg vil gerne være den første til at sige, at hvis vi kunne, og hvis vi havde muligheden for det, ville jeg jo gøre alt, hvad jeg kunne, for at sende de her udlændinge hjem. Jeg kan sige så meget, at igennem min opvækst er jeg til tider blevet sammenlignet med mange af dem her, og det har jeg faktisk været rigtig, rigtig træt af. Så mit budskab vil være i dag og har også altid været, at hvis der er mulighed for det, er vi selvfølgelig også klar til at sende dem her hjem, så det netop ikke skaber utryghed, og så det netop ikke går ud over alle dem, som faktisk bidrager og gør det rigtig godt i Danmark i dag.

Kl. 11:44

Den fg. formand (Hans Kristian Skibby):

Så er det spørgeren for sin anden korte bemærkning.

Kl. 11:44

Mette Thiesen (DF):

Men hvis ordføreren rigtig gerne vil gøre det rigtige over for de mennesker, der bor op til Kærshovedgård, er der jo stadig væk et spørgsmål, der skal besvares i forhold til alle de andre danskere, der bliver udsat for udlændingevold. Men hvad med hensyn til bare simpelt hen at låse døren og sige, at det selvfølgelig skal være de hærdede kriminelle, der bliver låst inde? Det skal jo ikke være danskerne, der skal gå hver eneste dag og lide den tort at blive udsat for det ene og det andet, fordi man simpelt hen ryster på hånden fra regeringens side og fra størstedelen af Folketingets side. Så hvad er ordførerens svar på det?

Kl. 11:45

Den fg. formand (Hans Kristian Skibby):

Værsgo.

Kl. 11:45

Mohammad Rona (M):

Jeg tror også, hr. Kasper Sand Kjær fortalte om det der med at låse døre, at det jo ikke er noget, vi bare kan gøre. Vi har selvfølgelig nogle konventioner og sådan nogle ting, vi skal overholde, og det er vi sådan set hundrede procent med på. Men jeg forstår godt problematikken, og jeg forstår godt den udfordring, der kan være med nogle, der skaber utryghed i samfundet, og det skal vi slå hårdt ned på.

Kl. 11:45

Den fg. formand (Hans Kristian Skibby):

Tak. Næste spørger er hr. Kim Edberg Andersen, Nye Borgerlige.

Kl. 11:45

Kim Edberg Andersen (NB):

Men hvad er Moderaternes politik i forhold til at mene, at konventioner står over danskernes sikkerhed? For det er det, det her er et udtryk for. Det her er et udtryk for, at regeringen har valgt at sige, at de ikke har tænkt sig at gøre op med konventionerne. De har derimod tænkt sig at bruge danske skatteborgeres penge til at købe huse af dem, der er så uheldige at være i nærheden af et problem, regeringen ikke har tænkt sig at forholde sig til, fordi de rigtig gerne vil være med, når der er dansebal på slottet i EU. For det er det, det her går ud på.

Det her er en konvention, der blev lavet på ryggen af anden verdenskrig til nogle internt fordrevne, og som nu er blevet misbrugt igennem årtier til ikke at ville forholde sig til, at mennesker, der er kommet hertil og ikke vil os det godt, ikke bliver smidt ud.

Hvad er rimeligheden i, at vi nu kompenserer folk omkring et udrejsecenter for kriminalitet og så samtidig står og påstår, at de mennesker, som begår den her kriminalitet, kan vi ikke låse inde? Hvorfor er det, at Moderaterne ikke i stedet for kommer med et forslag – jeg har hørt, at ordføreren i dag har snakket om retsstat – og sørger for at låse dem inde? Når du ikke er ønsket i Danmark og har fået at vide, at du ikke må være her, så må du vel ikke være på dansk jord. Så skal du da låses inde. Så lav da en afdeling på Kærshovedgård, hvor vi låser dem inde.

Kl. 11:47

Den fg. formand (Hans Kristian Skibby):

Jeg er nødt til at sige til spørgeren, at vi er nødt til at overholde taletidsreglerne her i salen. Den var langt, langt overskredet.

Ordføreren, værsgo.

Kl. 11:47

Mohammad Rona (M):

Tak for det. Der kom en masse spørgsmål fra spørgeren her, og jeg skal prøve at se, om jeg kan besvare dem så godt som muligt. Det er jo klart, at vi ikke kan frihedsberøve og bare låse folk inde, om man vil det eller ej. Det kan vi ikke; vi har nogle internationale forpligtelser, som vi i Moderaterne heller ikke vil gå på kompromis med, præcis ligesom regeringen heller ikke vil gå på kompromis med dem. Men jeg er da klar til at kigge på det, hvis der er løsninger, som måske Nye Borgerlige og Dansk Folkeparti har. Så er jeg da klar til at kigge på dem. For jeg tænker da, at i hvert fald de to partier må have en masse andre løsninger uden om konventionerne, som vi kan kigge på.

Kl. 11:47

Den fg. formand (Hans Kristian Skibby):

Spørgeren for sin anden korte bemærkning. Værsgo.

Kl. 11:47

Kim Edberg Andersen (NB):

Jeg beklager, formand. Jeg stod og holdt øje med, hvornår formanden rejste sig op, for så vidste jeg, at jeg skulle afslutte.

Jamen jeg har da en super løsning. Det betyder blot, at vi i stedet for at være bekymrede for konventioner begynder at være bekymrede for danskere. Og det betyder, at løsningen er lige så enkel, som den gør ondt i mavsen på dem, som har lyst til, at konventionerne står over dansk lov. Og løsningen er, at hvis du er smidt ud af Danmark, så skal der være én vej ud af landet, og den er ikke længere. Og mens du er på Kærshovedgård, skal der være dobbelthegn, sådan at du ikke bare kan klippe igennem det første. Der skal være lås på din dør, så du ikke kan komme ud. Det er der, jeg står, og det er det, jeg mener. For jeg er ikke sat i verden i det danske Folketing for at sikre, at udlændinge kan gøre det så utrygt at bo i et område, at vi bliver nødt at bruge skatteborgernes penge for at købe folks huse.

Kl. 11:48

Den fg. formand (Hans Kristian Skibby):

Ordføreren.

Kl. 11:48

Mohammad Rona (M):

Jamen jeg tror ikke, jeg har så meget andet at sige end det, jeg sagde før. Jeg er fuldstændig enig i den præmis, at hvis man er udvist, så skal man ud af landet. Men hvis der er forhindringer for det i forhold til konventionerne, er der ikke så meget at gøre.

Kl. 11:48

Den fg. formand (Hans Kristian Skibby):

Tak. Næste spørger er fru Pernille Vermund, Nye Borgerlige.

Kl. 11:49

Pernille Vermund (NB):

Hvis konventionerne forhindrer os i at smide udvisningsdømte kriminelle ud, så er der ikke så meget at gøre. Det siger ordføreren fra et regeringsparti. Det er det, jeg vil kalde magtesløshed. Vi har en regering, der er magtesløs over for udvisningsdømte kriminelle udlændinge. Hvorfor er man det? Det er man, fordi man insisterer på, at internationale konventioner skal fortolkes derhen, at udvisningsdømte kriminelle udlændinge skal have lov til at gå frit og hærge i Danmark, og at det er danskerne, der skal låses inde, at det er danske skatteborgere, der skal betale for, at de her mennesker kan få deres menneskerettigheder. Kan ordføreren ikke mærke, at det her er helt skævt, at der er noget galt, og at det ikke er rimeligt, at en regering i Danmark skal være magtesløs over for udvisningsdømte kriminelle udlændinge?

Kl. 11:49

Den fg. formand (Hans Kristian Skibby):

Så er det ordføreren.

Kl. 11:50

Mohammad Rona (M):

Jo, jeg kan faktisk godt mærke det, og jeg sagde også i min indledende tale, at det er en af de ting, jeg selv personligt har kæmpet med, hvis jeg må bringe det på bordet også. For jeg synes ikke, det er fair. Jeg synes ikke, det er fair, at vi, som har gjort det rigtig godt i mange år, bliver skåret over en kam med netop de typer, som vi ser på et udrejsecenter som Kærshovedgård. Den del er jeg hundrede ti procent med på. Og lad mig også sige det sådan, at hvis jeg kunne gøre det, gjorde jeg det også i morgen. Det vil jeg garantere. Men jeg er også nødt til at respektere, og det gør regeringen også, vores internationale forpligtelser.

Kl. 11:50

Den fg. formand (Hans Kristian Skibby):

Spørgeren for anden korte bemærkning.

Kl. 11:50

Pernille Vermund (NB):

Nu har vi diskuteret konventioner og forpligtelser i så mange år. Og det er i virkeligheden dem, der står i vejen for, at vi kan få løst udlændingepolitikken fra bunden. Det er dem, der står i vejen for, at vi kan få et asylsystem, som er mere humant over for reelle flygtninge, og som også passer på Danmark. Det er dem, der står i vejen for, at vi kan udvise kriminelle udlændinge, og det er dem, der står i vejen for, at folk omkring Kærshovedgård kan leve et lige så trygt og frit liv som resten af befolkningen. Helt ærligt: Var det ikke smartere at tage et kritisk syn på, hvordan vi sætter de her konventioner op som nærmest hellige skrifter frem, for hele tiden at lade danskerne betale prisen for, at konventionerne åbenbart nærmest er hellige for regeringen?

Kl. 11:51

Den fg. formand (Hans Kristian Skibby):

Så er det ordføreren.

Kl. 11:51

Mohammad Rona (M):

Jeg tror faktisk, det var ordføreren fra Socialdemokratiet, hr. Kasper Sand Kjær, der også besvarede det spørgsmål. Jo, vi kan da godt kigge på det. Det vil jeg da også være klar til at gøre. Så det skal ikke komme an på det. Men spørgeren får mig aldrig nogen sinde til at sige, at jeg vil gå på kompromis med de internationale forpligtelser, som de er i dag.

Kl. 11:51

Den fg. formand (Hans Kristian Skibby):

Tak til ordføreren. Næste ordfører er hr. Sigurd Agersnap fra Socialistisk Folkeparti.

Kl. 11:52

(Ordfører)

Sigurd Agersnap (SF):

Tak for ordet, formand. Kærshovedgård er ikke noget normalt asylcenter. Centeret huser både afviste asylansøgere, som ikke selv har villet medvirke til udrejsen, udlændinge på tålt ophold, kriminelle udviste og personer, som er udvist, fordi de vurderes at være til fare for statens sikkerhed. Med andre ord er der flere personer på Kærshovedgård, som under ideelle omstændigheder slet ikke ville befinde sig i Danmark.

De lokale har oplevet konkrete tilfælde af gener, såsom tyveri i den lokale Netto, truende adfærd m.v. Det er ikke nemt at finde et godt sted at placere et udrejsecenter, slet ikke et med beboere, der har plettede straffeattester. Borgerne i området omkring Kærshovedgård har ikke selv valgt, at udrejsecenteret skulle ligge der, hvor det ligger, men det påvirker deres hverdag uanset. For nogle kan centerets tilstedeværelse endda betyde, at deres ejendom falder i værdi, og derfor er det også kun rimeligt at kompensere dem økonomisk. Det mener vi i SF.

En detalje er, at SF har noteret sig i høringssvaret fra Andelsboligforeningernes Fællesrepræsentation, at andelsboligforeningerne mener, at andelsejere også burde kompenseres. Jeg forstår på det principielle plan godt ministerens svar om, at kompensation gives til ejerboliger. Argumentet handler om tabt værdi for en ejer, der bebor en lejlighed. Men i praksis synes det også godt at kunne være et værditab for andelsboligejere. Det vil vi gerne kigge mere på i udvalgsarbejdet.

Med de ord skal jeg meddele, at SF påregner at stemme for forslaget.

Kl. 11:53

Den fg. formand (Hans Kristian Skibby):

Der kom en spørger lige i sidste øjeblik. Hr. Kim Edberg Andersen, Nye Borgerlige. Værsgo.

Kl. 11:53

Kim Edberg Andersen (NB):

Det er, fordi sådan som jeg hørte det – og tak for talen – hørte jeg ordføreren et eller andet sted lidt nedspille problematikken i at bo i nærheden af et udrejsecenter og sige, at der var enkelte tilfælde. Men så slog det mig, at der jo var en anden placering for et udrejsecenter, vi havde i tankerne, og der ved jeg da, at ordførerens eget parti var meget imod det, da det lå i en af de kommuner, hvor ordførerens eget parti havde borgmesterposten.

Er virkeligheden ikke bare, at ordføreren er i et parti, som i hvert fald ikke har tænkt sig at løse det her, fordi det ligger fint på Kærshovedgård, og så må vi jo købe første række og måske også anden række? For ordføreren bakker jo lige nu op, og problemerne accepterer ordføreren, men de skal helst blive liggende, hvor de ligger. Så vil ordføreren bare lige bekræfte mig i, at det er en kæmpe problematik at bo ved et udrejsecenter, og såfremt ordføreren er uenig, vil han så se, om der kan blive placeret et ekstra udrejsecenter der, hvor ordførerens parti tidligere sagde nej tak?

Kl. 11:54

Den fg. formand (Hans Kristian Skibby):

Så er det ordføreren. Værsgo.

Kl. 11:54

Sigurd Agersnap (SF):

Jeg prøvede bestemt ikke at nedspille udfordringerne ved at bo tæt på Kærshovedgårdcenteret. Jeg mener, der er konkrete tilfælde – og det var også det, jeg sagde – af gener, og det er også derfor, vi har i sinde at stemme for det her lovforslag om kompensation.

Det er, som spørgeren også ved, svært at finde placeringer til udrejsecentre, og det, vi i SF er optaget af at man arbejder på, er jo: Kan man adskille de kriminelle udviste fra dem, der bare har fået afvist deres asylansøgning? Og det er den løsningsmodel, vi går med.

Kl. 11:55

Den fg. formand (Hans Kristian Skibby):

Så er det spørgeren.

Kl. 11:55

Kim Edberg Andersen (NB):

Jamen vi går ind for at adskille dem. Det går vi også ind for. Om den del kan vi faktisk være enige; det går vi ind for. Og så går vi også ind for at låse døren, sådan at dem – når vi så har adskilt dem – der er kriminelle, ikke render rundt og ødelægger livet for folk omkring dem.

At vi nu skal til at ekspropriere folks ejendom, for at danskere kan få rimelige liv, eller at der tidligere blev tilbudt, at man allerede kunne begynde at vurdere, om vi ved det nye udrejsecenter skulle sætte hegn omkring folks ejendom – ikke om udrejsecenteret, men om folks ejendom – sådan at vi faktisk begyndte at spærre danskerne inde i stedet for dem, som burde være sendt ud, er da problematisk.

Men ordføreren kan være sikker på, at hvis han fremsætter et forslag om, at vi adskiller dem konsekvent her fra på næste mandag, så stemmer vi for.

Kl. 11:56

Den fg. formand (Hans Kristian Skibby):

Så er det ordføreren.

Kl. 11:56

Sigurd Agersnap (SF):

Nu har jeg også fulgt debatten nede fra salen, og der er jo en del af spørgsmålene, der går igen, og jeg vil bare bidrage med ét nyt svar, og det er, at vi jo også eksproprierer i andre sammenhænge. Altså, når der er gener for beboere, bl.a. i trafikale sammenhænge, jamen så laver vi jo reelt ekspropriation. Det ved jeg godt vi ikke går ind i her, men der laver vi en kompensation, og jeg synes, det er fint, at man kompenserer.

Vi kan ikke frihedsberøve folk, som ikke er dømt ved domstolene til frihedsberøvelse, og der mener jeg jo ikke, at man kan sætte lås på døren. Det er at bryde Danmarks internationale forpligtelser.

Kl. 11:56

Den fg. formand (Hans Kristian Skibby):

Tak. Næste spørger er fru Mette Thiesen, Dansk Folkeparti.

Kl. 11:56

Mette Thiesen (DF):

Jeg kunne godt tænke mig, at den her debat også kom til at handle om, hvad ordføreren – altså hvad de forskellige ordførere – egentlig gerne selv ville. Jeg tror, at hvis man spørger langt de fleste danskere rundtomkring på gader og stræder, kan de ikke forstå, hvorfor man ikke bare låser hærdede kriminelle inde, hvis de er til gene for andre.

Nu kunne jeg godt tænke mig at høre ordføreren om ordføreren selv: Mener ordføreren ikke, at det ville være fuldstændig ret og rimeligt, hvis man sagde, at dem, som forårsager problemerne, bliver låst inde, sådan at de andre – dem, der ikke har gjort noget forkert, andet end at de desværre bare bor et sted, hvor man har placeret det her udrejsecenter – ikke bliver belemret med, at der bor nogle dybt kriminelle elementer dør om dør med dem? Helt ærligt – hvad mener ordføreren selv?

Kl. 11:57

Den fg. formand (Hans Kristian Skibby):

Ordføreren.

Kl. 11:57

Sigurd Agersnap (SF):

Jeg mener jo, debatten handler om et konkret lovforslag, som jeg synes er det, vi skal tage stilling til. Men ud over det vil jeg gerne svare, at jeg synes, at der, hvor man kan frihedsberøve folk, er der, hvor de er dømt ved domstolene og får en straf til frihedsberøvelse. De kriminelle – eller dem med en plettet straffeattest – der sidder på Kærshovedgård, har afsonet en straf, som de har fået ved de danske domstole. Så kan man ikke fra Danmarks side gå ind at frihedsberøve dem; det ville være at bryde de internationale konventioner.

Hvad mener jeg helt selv, personligt? Jeg mener, at det ville være at bryde med det internationale retssamfund, hvis Danmark går ind og bryder internationale konventioner. Så det mener jeg ikke vi skal gøre. Vi skal sørge for, at vi overholder dem, og vi frihedsberøver kun mennesker, der er dømt til det ved domstolene.

Kl. 11:58

Den fg. formand (Hans Kristian Skibby):

Spørgeren for sin anden korte bemærkning. Værsgo.

Kl. 11:58

Mette Thiesen (DF):

Ja, det kommer nok ikke helt bag på mig, at ordføreren gemmer sig bag de her konventioner; det er jo det, stort set samtlige politikere her i det danske Folketing gør i stedet for bare at stå ved, at man er valgt af danskerne til at passe på danskerne og Danmark – punktum. Men det vil man ikke. Man ryster på hånden. Rygraden bliver til gelé. Man tør ikke – man er så bange for det.

Det var derfor, jeg spurgte ordføreren: Hvad mener ordføreren helt selv? Hvis nu ordføreren ikke skal gemme sig bag alle de her floskler om konventioner, men bare sige det helt ærligt: Mener ordføreren ikke, det er fuldstændig retfærdigt, at dem, der forårsager problemerne, bliver låst inde i stedet for alle de andre?

Kl. 11:58

Den fg. formand (Hans Kristian Skibby):

Så er det ordføreren.

Kl. 11:58

Sigurd Agersnap (SF):

Jeg mener ikke, at det er i danskernes interesse, at Danmark bryder internationale konventioner. Jeg mener heller ikke, det er godt for danskernes sikkerhed, hvis vi ikke har et internationalt retssamfund. Så selvfølgelig er det et argument, at man har internationale konventioner.

Jeg mener heller ikke – og det er bare, uanset hvad de internationale konventioner sagde – at vi skal frihedsberøve mennesker, som ikke er dømt til det ved domstolene. Det mener jeg er et grundlæggende element i det danske retssamfund, altså at hvis man er dømt ved domstolene til frihedsberøvelse, så kan man blive frihedsberøvet, og ellers kan man ikke.

Kl. 11:59

Den fg. formand (Hans Kristian Skibby):

Tak. Vi har en spørger mere. Det er fru Helene Liliendahl Brydensholt fra Alternativet. Værsgo.

Kl. 11:59

Helene Liliendahl Brydensholt (ALT):

Tak, og tak til ordføreren for talen. Jeg kan forstå, at SF har tænkt sig at stemme for det her forslag. Derfor kunne jeg godt tænke mig at spørge ordføreren, om ordføreren så også mener, at vi skal give kompensation til naboer til f.eks. åbne fængsler eller sikrede institutioner eller andre lignende institutioner. Skal de også have kompensation?

Kl. 11:59

Den fg. formand (Hans Kristian Skibby):

Ordføreren.

Kl. 11:59

Sigurd Agersnap (SF):

Det mener vi i udgangspunktet ikke. Vi mener, at når man kan snakke om kompensation ved Kærshovedgård, er det, fordi der er nogle beboergrupper, som består af kriminelle udviste. Men vi er helt med på, at det er en afvejning, der skal foregå. Vi så helst, at man opsplittede beboersammensætningen på Kærshovedgård, så der ikke var en sammensmeltning af dem, der havde begået kriminalitet, og dem, der bare havde en afvist asylansøgning. For på den måde ville vi lettere kunne adskille, hvem det er, der kan kompenseres for, og hvem det er, der ikke skal kompenseres for.

Kl. 12:00

Den fg. formand (Hans Kristian Skibby):

Spørgeren for sin anden korte bemærkning.

Kl. 12:00

Helene Liliendahl Brydensholt (ALT):

Tak. Nu kalder ordføreren dem kriminelle udviste. De har jo afsonet deres straf, så det er også lidt en stramning at kalde dem kriminelle. I Danmark kalder vi jo ikke folk kriminelle, når de har afsonet deres straf. Det gør jeg i hvert fald ikke.

Hvad er så forskellen på nogle, der faktisk sidder og er ved at afsone deres straf i f.eks. et åbent fængsel – eller et lukket – og de her mennesker, som er én gruppe af dem, der sidder Kærshovedgård? Der sidder også andre mennesker. Hvad er forskellen på dem, der sidder i et åbent fængsel, og de tidligere kriminelle udvisningsdømte, i forhold til at man skal give kompensation til naboerne?

Kl. 12:00

Den fg. formand (Hans Kristian Skibby):

Ordføreren.

Kl. 12:00

Sigurd Agersnap (SF):

Først vil jeg sige, at jeg er helt enig. Altså, jeg burde have sagt plettet straffeattest. Det er jeg enig i. Forskellen er jo den konkrete vurdering af den konkrete sag, og derfor er den svær at trække op på et helt principielt plan, men vi synes, at den konkrete vurdering vil stå renere, hvis man havde en adskillelse af de grupper, der var på centeret. Men jeg kan ikke stå og forklare sådan helt principielt, hvornår vi mener der skal gives kompensationer. Det må være en konkret vurdering.

Kl. 12:01

Den fg. formand (Hans Kristian Skibby):

Vi siger tak til ordføreren for Socialistisk Folkeparti. Den næste ordfører er hr. Kenneth Fredslund Petersen fra Danmarksdemokraterne, og han kommer der.

Kl. 12:01

(Ordfører)

Kenneth Fredslund Petersen (DD):

Tak for ordet. Indledningsvis skal jeg lige starte med at sige, at jeg havde fornøjelsen af for en lille time siden at blive forfremmet til vikar, så jeg står her i stedet for ordføreren, der er ramt af akut sygdom.

Med lovforslaget skabes der grundlag for, at der kan ydes kompensation til de borgere, der er naboer til Udrejsecenter Kærshovedgård, for den påvirkning i form af utryghed, som de oplever som følge af naboskabet til udrejsecenteret. Og lad mig sige helt klart, at vi mener i Danmarksdemokraterne, at det er et kæmpe svigt over for borgerne i Bording, at regeringen ikke vil oprette et tredje udrejsecenter for udviste kriminelle udlændinge.

Det er ret og rimeligt at kompensere naboerne, som hver eneste dag lever med den enorme utryghed, som de kriminelle udlændinge skaber. Men det er jo ikke en holdbar løsning, og det vil på ingen måde medføre, at borgerne i Bording vil blive udsat for mindre kriminalitet eller utryghed. Og så vil jeg bare gerne lige minde om, at vi taler om en gruppe udlændinge, hvor en del af dem er dømt for så grov kriminalitet, at de er blevet udvist af Danmark. De skal placeres et sted, som er så afsondret som overhovedet muligt, så de ikke kan skabe utryghed og begå kriminalitet i deres lokalområde og resten af landet, som vi har set så mange tilfælde af.

Så må jeg sige, at det undrer mig meget, at særlig Venstre er gået med til kompensationen, når de tidligere virkelig har kritiseret Socialdemokratiet for at foreslå kompensationerne. Og jeg vil også gerne minde om, at Venstres egen udlændingeordfører, hr. Mads Fuglede, endda kaldte den tidligere socialdemokratiske udlændinge- og integrationsminister hr. Mattias Tesfaye i samråd så sent som i maj 2022 omkring kompensationerne, hvor man kritiserede den daværende S-regering hårdt for ikke at leve op til det, man havde stillet vælgerne i udsigt i 2019, nemlig at etablere et særskilt udrejsecenter for udviste kriminelle udlændinge. Men det havde man åbenbart glemt alt om, da man fik muligheden for at køre i ministerbiler. Jeg må ærligt sige, at det er en lille smule trist, at man på den måde giver afkald på sine holdninger og principper, og det tror jeg også Venstres bagland i Bording synes.

I Danmarksdemokraterne er vores holdning helt klar: Vi mener, at der er behov for et nyt udrejsecenter, hvor vi placerer udrejsecenteret så afsondret som muligt, så de udviste kriminelle udlændinge ikke har mulighed for at skabe utryghed og begå kriminalitet. Og med disse ord kan jeg meddele, at Danmarksdemokraterne stemmer imod lovforslaget.

Kl. 12:04

Den fg. formand (Hans Kristian Skibby):

Tak til ordføreren. Der er en række spørgere, og den første spørger er fru Pia Kjærsgaard fra Dansk Folkeparti. Værsgo.

Kl. 12:04

Pia Kjærsgaard (DF):

Jamen velkommen til hr. Kenneth Fredslund Petersen. Sjovt nok oplever jeg ligesom, når Danmarksdemokraterne skal diskutere udlændingespørgsmål, at der altid er en vikar på. Det kan der selvfølgelig være mange gode grunde til. Men jeg vil godt lige høre hr. Kenneth Fredslund Petersen om, hvordan man ser på det her. Jeg er meget overrasket over, at Danmarksdemokraterne stemmer imod det her; jeg kan sige på forhånd, at Dansk Folkeparti altså stemmer for med en masse gode bemærkninger.

Men der må jo ske et eller andet. Og nu har hr. Kenneth Fredslund Petersen stået og sagt på Danmarksdemokraternes vegne: Lad os bare finde et andet sted. Jamen det kunne jo så være i hjemlandet, altså efter min mening, og ikke i Danmark. Er det det, som Danmarksdemokraterne mener? Eller er det et andet sted i Danmark – eller hvor er det? Det kunne jeg da godt tænke mig at høre lidt nærmere om.

Kl. 12:05

Den fg. formand (Hans Kristian Skibby):

Så er det ordføreren. Værsgo.

Kl. 12:05

Kenneth Fredslund Petersen (DD):

Tak. Det optimale ville være i hjemlandet – det er vi helt enige om. Jeg er ikke overbevist om, at det vil lykkes lige med det første. Jeg tænker, at der jo var et godt forslag på et tidspunkt, der hed Lindholm, og som kunne være godt at bringe i spil; og det er jeg overbevist om vi gerne vil arbejde for.

Kl. 12:05

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 12:05

Pia Kjærsgaard (DF):

Tak. Så har man så taget et nyt standpunkt, for der kan jeg bare meddele, at hr. Peter Skaarup, som jo er udlændingeordfører for Danmarksdemokraterne, og jeg er opstillet i Sjællands Storkreds, og at vi sådan set begge to har sagt nej til Lindholm, selv om det jo var formanden nu for Danmarksdemokraterne, der syntes, det var en fremragende idé. Det syntes man i hvert fald ikke i valgkampen at det var – men det synes man så igen det er. Den duer altså ikke. Det vil jeg godt lige have en kommentar til.

Så må jeg så bare høre hr. Kenneth Fredslund Petersen fra Danmarksdemokraterne, om man går ind for at se på konventionerne og muligvis afskaffe dem eller revidere dem, eller om man stadig væk vil fastholde konventionerne.

Kl. 12:06

Den fg. formand (Hans Kristian Skibby):

Så er det ordføreren. Værsgo.

Kl. 12:06

Kenneth Fredslund Petersen (DD):

Tak. Vi ser rigtig gerne på at udfordre konventionerne. Vi er i den situation, at vi ønsker at overholde gældende lov, uanset om vi er enig i den eller ej, men vi står stærkt på, at vi skal have udfordret konventionerne og som minimum have dem opdateret til 2023. De er jo som tidligere nævnt fra midt i sidste århundrede og blev skabt på et helt andet grundlag, end der er i dag.

Kl. 12:06

Den fg. formand (Hans Kristian Skibby):

Tak. Næste spørger er fru Mette Thiesen, Dansk Folkeparti.

Kl. 12:06

Mette Thiesen (DF):

Der kommer en masse fine ord fra ordføreren om at stramme på det her område. Ordføreren ved udmærket godt, at hvis man virkelig skal sætte ind på det her område, er man nødt til at gå imod nogle af de konventioner, som Danmarksdemokraterne jo desværre ikke tør gå imod. Hvorfor er det så vigtigt for Danmarksdemokraterne at sætte forældede konventioner højere end danskernes sikkerhed og tryghed?

Kl. 12:07

Den fg. formand (Hans Kristian Skibby):

Så er det ordføreren. Værsgo.

Kl. 12:07

Kenneth Fredslund Petersen (DD):

Det er vigtigt, at vi overholder de love og regler, der er. Men vi er meget klar på at udfordre konventionerne og få dem revideret, omskrevet eller for den sags skyld få dem opdateret til en 2023-virkelighed.

Kl. 12:07

Mette Thiesen (DF):

Altså, i Danmark er det dansk lov, der er gældende. Det her er konventioner. Det er ikke dansk lov på den måde. Man kan i øvrigt også sagtens skrive ind i dansk lov, at dansk lov skal stå over. Så det her er udelukkende et spørgsmål om vilje. Vil man fastholde, at man bare står og taler en hel masse og siger, at man vil stramme, men så alligevel ikke tager det til ende?

Altså, jeg kan simpelt hen ikke forstå, hvorfor det er så vigtigt for Danmarksdemokraterne at sige det her, men at gøre fuldstændig det modsatte. For det eneste rigtige i den her henseende er jo sådan set at låse de forhærdede kriminelle inde. Og nej, de har ikke afsonet deres straf, for de er ikke blevet udvist af landet. Så hele deres straf er ikke afsonet. Hvorfor vil Danmarksdemokraterne ikke stå sammen med Dansk Folkeparti og sætte danskernes sikkerhed og tryghed over forældede konventioner og forhærdede kriminelles rettigheder?

Kl. 12:08

Den fg. formand (Hans Kristian Skibby):

Jeg skal erindre om, at vi har taletidsregler her i Folketinget.

Ordføreren, værsgo.

Kl. 12:08

Kenneth Fredslund Petersen (DD):

Tak. Som nævnt er vi helt klar på at udfordre konventionerne. Vi har et lige så stort ønske som Dansk Folkeparti om, at de her mennesker skal udsendes til deres hjemland. Det er korrekt, at de har afsonet deres straf, men det er også korrekt, at en del af den straf er udvisning.

Kl. 12:09

Den fg. formand (Hans Kristian Skibby):

Tak til ordføreren for Danmarksdemokraterne. Næste ordfører er hr. Steffen Larsen fra Liberal Alliance. Værsgo.

Kl. 12:09

(Ordfører)

Steffen Larsen (LA):

Tak, formand. Når staten forurener eller på anden vis skader borgerens ejendom, skal staten naturligvis kompensere borgeren. Kærshovedgårds funktion som udrejsecenter skader tydeligt ejendomsværdien og giver dem byrder, som naboerne er uforskyldte i. Det er beboere på udrejsecenteret, der har domme for at være til fare for samfundet, som er problemet. Men det er også en beslutning, der er taget i dette hus, der giver borgerne omkring Kærshovedgård denne skade. Altså skal det også kompenseres her fra denne sal. Vi støtter derfor forslaget, som vi altid gør, når det kommer til at beskytte den private ejendomsret og sikre borgerne retfærdighed.

Kl. 12:10

Den fg. formand (Hans Kristian Skibby):

Tak. Vi siger tak til ordføreren for Liberal Alliance. Der var ingen spørgsmål. Vi går videre til næste ordfører. Det er ordføreren for Det Konservative Folkeparti, fru Brigitte Klintskov Jerkel. Værsgo.

Kl. 12:10

(Ordfører)

Brigitte Klintskov Jerkel (KF):

Mange tak. Med lovforslaget her giver vi hjemmel til, at der kan ydes kompensation til naboerne omkring Udrejsecenter Kærshovedgård, og det manglede da bare, fristes man næsten til at sige, for naboerne til Kærshovedgård kan i hverdagen opleve at blive påvirket af udrejsecenteret og beboernes færden omkring udrejsecenteret, som skaber utryghed. Her taler vi om udviste kriminelle udlændinge, der er udvist på grund af fare for statens sikkerhed, og personer, der har fået frataget deres opholdstilladelse og opholdsret af hensyn til statens sikkerhed, herunder fremmedkrigere. Der er således tale om en persongruppe, som giver anledning til stor utryghed og bekymring.

I 2021 kunne vi konstatere, at i stedet for at rejse hjem rejste beboerne på Kærshovedgård Danmark tyndt som en slags kriminelt slaraffenland. Fra udrejsecenteret tog de på togter i hele Danmark og begik kriminalitet, som i den grad skabte utryghed. Gennem 3 måneder i 2021 blev det til 79 anmeldelser, hvoraf mange blev indgivet på Sjælland. Det er jo fuldstændig vanvittigt, og jeg synes faktisk, at vi er til grin i vores eget land. Man tror, det er løgn; man har sågar hørt om næsten 40.000 brud på opholds- og meldepligten og om, at den i øvrigt var sat ud af drift i en lang periode, så man ikke kunne straffe beboerne for de brud.

Jeg kunne desværre blive ved, da problemerne åbenbart hober sig op. Regeringen etablerede en lokal tryghedsgruppe i efteråret 2021, som skulle komme med initiativer, der kan bidrage til at øge følelsen af tryghed i lokalsamfundet omkring Kærshovedgård, og udlændingeministeren nævnte i B.T., at man ville iværksætte tiltag som et aflåst cykelskur på den lokale station eller sætte et overvågningskamera op for at øge trygheden.

Det kan simpelt hen ikke være rigtigt, at vi lader den store utryghed og vanvittige kriminalitet stå på år efter år. Jeg savner i den grad, at regeringen kommer med en holdbar løsning på problemet med Kærshovedgård. Og nej, en løsning, hvor man blot flytter problemet fra et lokalområde til et andet, som man forsøgte med Langeland, er bare ikke godt nok. De udviste udlændinge skal ikke begå kriminalitet og skabe utryghed i Danmark. De skal rejse hjem. Og indtil de gør det, skal de som minimum ikke være til gene for det danske samfund og lokalsamfund.

Vi støtter selvfølgelig lovforslaget her, hvor en kompensation giver et lille plaster på naboernes store, åbne og blødende sår. De må hver dag leve med utryghedsskabende adfærd, men jeg håber på, at regeringen snarest muligt vil komme med en løsning på problemet omkring Udrejsecenter Kærshovedgård. Tak for ordet.

Kl. 12:14

Den fg. formand (Hans Kristian Skibby):

Tak til ordføreren. Der er et par spørgsmål fra fru Pia Kjærsgaard, Dansk Folkeparti.

Kl. 12:14

Pia Kjærsgaard (DF):

Tak for det. Jeg skal bare høre De Konservative om noget, for jeg er lidt interesseret i øen Lindholm. Nu nævnte den konservative ordfører, som de andre ordførere også har gjort, at vi bare skal finde et andet sted i Danmark. Jeg bemærkede, at Venstres politiske ordfører, hr. Morten Dahlin, til Sjællandske Nyheder havde sagt, at øen Lindholm ikke længere var i spil. Så var det, ligesom om det var overstået. Jeg troede faktisk også, at Danmarksdemokraterne var med, men jeg kan så forstå, at hr. Peter Skaarup er blevet banket på plads i forhold til den holdning, han tidligere har haft, af sin partiformand, fru Inger Støjberg. Det har jeg så lige fulgt op på. Det overrasker mig meget, men Danmarksdemokraterne synes åbenbart stadig væk, vi skal have Lindholm i spil. Hvad synes De Konservative? Jeg kan sige, at Dansk Folkeparti går imod det; jeg kan også forstå, at Venstre går imod det; mit indtryk er egentlig også, at Socialdemokratiet heller ikke er så interesseret i det længere. Hvad synes De Konservative?

Kl. 12:15

Den fg. formand (Hans Kristian Skibby):

Så er det ordføreren. Værsgo.

Kl. 12:15

Brigitte Klintskov Jerkel (KF):

Jamen vi synes, at vi skal finde den bedste løsning og noget, der ligger så langt væk som muligt fra det danske lokalsamfund, og her kan en øde ø være en løsning.

Kl. 12:15

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 12:15

Pia Kjærsgaard (DF):

Er den øde ø Lindholm? Det bliver ordføreren nødt til at svare på. Det var det, jeg spurgte om. Men jeg vil godt foreslå en anden rigtig god ø, som virkelig er øde, og det er Grønnedal i Grønland. Den har Dansk Folkeparti foreslået. Der var sådan en lidt lunken opbakning til det inden valget. Det ville jo være et emne. Altså, muligheden er der, hvis man vil. Men jeg vil godt have et svar fra De Konservative på det om Lindholm.

Kl. 12:15

Den fg. formand (Hans Kristian Skibby):

Så er det ordføreren.

Kl. 12:15

Brigitte Klintskov Jerkel (KF):

Jamen vi synes, at det haster med at finde en løsning på det her, og jeg håber, at regeringen snart vil komme med et bud på en løsning. Her mener vi, at en øde ø kan være et bud på en løsning, og så må vi jo se, hvad der kan lade sig gøre i forhold til det.

Kl. 12:16

Den fg. formand (Hans Kristian Skibby):

Tak. Der er en spørger mere, og det er hr. Kim Edberg Andersen, Nye Borgerlige. Værsgo.

Kl. 12:16

Kim Edberg Andersen (NB):

Først var jeg enig i meget af ordførerens tale, men så kom det her med, at det skulle så langt væk som muligt, helst på en øde ø. Så bliver jeg nødt til at høre, når nu jeg er en af dem herinde, der bor længst væk: Det er vel ikke Nordjylland, vi snakker om igen? For det gjorde vi, dengang vi lige pludselig skulle have flyttet dybt kriminelle udlændinge til en meget, meget lille by, hvor de med fri udgang havde direkte adgang til en brugs og en skole, altså folk, der var dømt for kriminalitet vedrørende eksempelvis børn. Skal vi ikke måske genbesøge Lindholm? Ellers ser jeg jo gerne, at ordføreren måske kommer med en liste over andre øde øer, for så går der jo rigtig meget sognerådspolitik i det lige pludselig, når vi skal til at løse problemstillingen, i forhold til hvor de forskellige valgkredse er. Så er der en liste? Har Konservative tænkt den her øde ø-tanke så langt, at de måske har en liste med øde øer, som i min optik helst skal ligge så langt væk fra Nordjylland som muligt?

Kl. 12:17

Den fg. formand (Hans Kristian Skibby):

Så er det ordføreren.

Kl. 12:17

Brigitte Klintskov Jerkel (KF):

Nej, jeg står ikke her på talerstolen og har en liste over øde øer. Det, som jeg er optaget af, er, at der bliver fundet en løsning på det her problem, og at vi finder en øde ø, sådan at de her mennesker kommer så langt væk fra de danske lokalsamfund som muligt.

Kl. 12:17

Den fg. formand (Hans Kristian Skibby):

Og så er det spørgeren for sin anden korte bemærkning. Han frafalder. Vi siger tak til Konservatives ordfører. Den næste ordfører er fru Rosa Lund fra Enhedslisten.

Kl. 12:17

(Ordfører)

Rosa Lund (EL):

Tak for det. Når jeg lytter til debatten i dag, må jeg bare sige, at jeg simpelt hen får et behov for at bringe lidt fakta ind i den her debat. Først vil jeg sige om dem, der bor på Kærshovedgård: Nogle af dem er afviste asylansøgere. Det betyder, at de har fået afslag på deres asylansøgning. Det er simpelt hen ikke ulovligt. Den anden gruppe har fået en dom, altså en udvisningsdom. Det er bare for at sige, at det er to forskellige grupper. Det er det ene faktum, jeg synes mangler i debatten.

Det andet faktum, jeg synes mangler i debatten, er, at Midt- og Vestjyllands Politi melder, at kriminaliteten ikke er steget omkring Kærshovedgård, siden det blev etableret i 2016. Jeg synes bare, at når vi tager den her debat, er det vigtigt, at vi lige står på fakta. Det er også vigtigt for mig at sige, at det ikke er noget, jeg står her og finder på; det er politiets egne udtalelser.

Når det er sagt, må man jo bare sige, at Kærshovedgård er et udrejsecenter, der fylder rigtig meget her på Christiansborg og rigtig meget i den offentlige debat, og det fylder selvfølgelig også meget for de mennesker, der bor omkring Kærshovedgård, og der har været meget snak frem og tilbage om netop det her udrejsecenter. Sidste år ville den daværende regering som bekendt flytte problemet, bogstavelig talt, til Langeland. Det mødte en del kritik, og regeringen droppede så planerne, og nu taler vi så om en nabokompensation, og jeg synes, at det egentlige problem er, at vi ikke taler om, hvordan vi kan løse det her problem. Vi taler ikke om selve konstruktionen med udrejsecentre, som er det, der er problemet. Jeg tror, at uanset hvor vi placerer det her udrejsecenter, så vil dem, der bor tæt på det, være utilfredse. Det er mit gæt.

Jeg synes, at vi skulle gøre det på en helt anden måde, end vi gør i dag. Det er også velkendt, og det er noget, vi har diskuteret herinde mange gange. For konstruktionen med udrejsecentre, hvor mennesker sidder i flere år, fordi de ikke kan sendes tilbage til det land, de er flygtet fra, er fuldstændig uacceptabel. Jeg sagde det sidste år, og jeg må sige det igen: Det er ikke placeringen af udrejsecenteret, den er gal med; det er konstruktionen med udrejsecentre.

Når vi taler om Udrejsecenter Kærshovedgård, er det også vigtigt, at vi har konteksten med, hvilket jeg startede med at sige, nemlig at de mennesker, der bor der, tilhører to forskellige grupper. Når vi så i dag taler om kompensation til de naboer, der bor tæt på Udrejsecenter Kærshovedgård, synes jeg også, at vi skal tale om, at det, der gør det utrygt at bo omkring Kærshovedgård, er de mennesker, der sidder der, som har fået en dom.

Når det er sagt, må jeg sige, at når man hører debatten i dag, er der jo nogle, der får det til at lyde, som om at det bare er en fest at bo på Kærshovedgård og man bare kan tage toget det ene eller det andet sted hen og man kan rende frit rundt i Danmark. Det er jo simpelt hen ikke korrekt, og jeg synes, det er en lidt useriøs behandling af det her spørgsmål. Vi ved alle sammen udmærket godt, at der er indført både en opholds- og meldepligt på Kærshovedgård. Min holdning til den opholds- og meldepligt er, at jeg ikke synes, at den behøver at være der. Nogle andre mener noget andet, og det er de andre, der har flertal. Sådan er det. Men det er bare for at sige, at jeg synes, det er lidt ærgerligt, at man ikke fremlægger de regler, man selv har stemt for, korrekt. Men altså, sådan er det.

Når vi kigger på kriminalitetstallene fra Midt- og Vestjyllands Politi, kan vi jo se, at kriminaliteten ikke er steget. Det er ikke det samme, som at der ikke er en oplevet utryghed omkring Kærshovedgård. Der kan sagtens være en oplevet utryghed blandt de mennesker, der bor tæt på Kærshovedgård, og det synes jeg vi er nødt til at tage alvorligt, og jeg synes, at et bud på at tage det alvorligt er at lave den her nabokompensation. Samtidig har jeg det også lidt sådan, at hvad skal vi så ikke kompensere for? Altså, hvad med dem, der f.eks. bor tæt på andre åbne fængsler eller andre steder, hvor det kan være utrygt at bo? Det er bare for at sige, at jeg ikke synes, det er nemt, men jeg synes, at vi er nødt til at tage det alvorligt, at der er en oplevet utryghed blandt de mennesker, der bor tæt på Kærshovedgård.

Jeg vil sige det sådan her: Hvis Enhedslisten skal støtte det her forslag, skal regeringen gøre alvor af den sætning, der står i regeringsgrundlaget, om, at man vil flytte kvinderne væk fra Kærshovedgård, altså de kvinder, der sidder der, som er afviste asylansøgere, og som ikke har mulighed for f.eks. at være sammen med deres børn. Hvis Enhedslisten skal støtte det her forslag, skal regeringen gøre alvor af den sætning, og det har vi tænkt os at stille et ændringsforslag om. Tak.

Kl. 12:22

Den fg. formand (Hans Kristian Skibby):

Tak til ordføreren. Der er en række spørgere, og den første spørger er fru Pernille Vermund, Nye Borgerlige. Værsgo.

Kl. 12:23

Pernille Vermund (NB):

Tak for det. Jeg er glad for, at ordføreren, til trods for at ordføreren siger, at kriminaliteten ikke er steget, erkender, at utrygheden er der, og at den er reel. Den er reel for dem, der bor i området, den er reel for dem, der drev tankstation indtil for nylig, og som har drevet købmand osv. Det er en reel utryghed, og der er reelle problemer. Vi kunne jo sagtens, når man står her som ordfører for Nye Borgerlige over for en ordfører fra Enhedslisten, diskutere alt det, vi er uenige om, men noget af det, jeg tror vi kan blive enige om – det lyder det til – er, at det er helt afgørende at få adskilt de udvisningsdømte fra dem, som er udvist, men som ikke har en dom bag sig.

Når det er vigtigt, er det jo primært af hensyn til det, som vi er blevet bekendt med over årene, nemlig at det skaber mere kriminalitet, også blandt dem, der ikke i forvejen har en dom. Det skaber radikalisering, og det skaber store problemer ikke bare på centrene, men også omkring centrene, at man har så mange mennesker gående op ad dybt kriminelle, der som sagt risikerer at blive både kriminelle og radikaliserede. Så der håber jeg, at Enhedslisten vil bruge sin indflydelse på venstre side af regeringen, og vi vil bruge vores indflydelse på den anden side af regeringen, og det kan godt være, at vi har forskellige formål med det. For os er det bestemt ikke målet, at der er folk, der er afvist eller udvist af Danmark, som skal hjem og bo med deres børn. Altså, hvis man ikke har ret til at være i Danmark, skal man rejse ud. Men målet om at adskille dem deler vi, og det håber jeg vi kan stå fast på på hver sin side af regeringen og også kæmpe for.

Kl. 12:24

Den fg. formand (Hans Kristian Skibby):

Det var et meget langt minut, kan jeg konstatere. Men nu er det ordføreren. Værsgo.

Kl. 12:24

Rosa Lund (EL):

Tak. Men måske er der brug for lange minutter, når Enhedslisten og Nye Borgerlige er enige om noget i udlændingepolitikken. Vi har det i hvert fald sådan i Enhedslisten, at de her to grupper skal adskilles. For de er vidt forskellige – de er vidt forskellige – og det er derfor, vi kommer til at stille det her ændringsforslag til lovforslaget om, at de her grupper skal adskilles. Det står i regeringsgrundlaget, og det er ret nemt at gøre, for der findes jo masser af centre allerede i dag, hvor der sidder afviste asylansøgere.

F.eks. ville det være oplagt – synes jeg – at tage de kvinder, der sidder på Kærshovedgård, og som er afviste asylansøgere, og flytte dem til Avnstrup, hvor afviste børnefamilier sidder. Det er helt oplagt, og det ændringsforslag kommer vi til at stille. Og så kan Nye Borgerlige jo selv afgøre, med hvilken motivation de vil stemme for.

Kl. 12:25

Den fg. formand (Hans Kristian Skibby):

Så er det fru Pernille Vermund for en anden runde. Og det ønskes ikke. Vi går videre til den næste spørger, og det er hr. Kim Edberg Andersen, Nye Borgerlige. Værsgo.

Kl. 12:25

Kim Edberg Andersen (NB):

Tak for det. Jamen det bliver jo helt pinligt. Vi starter i hvert fald ud med at være enige, for vi er enige om, at konstruktionen med udrejsecentrene er forkert. Der er vi enige, og for at køre den videre, inden vi bliver uenige, så er vi også enige om, at kriminelle og ikkekriminelle selvfølgelig burde blive adskilt. Selvfølgelig burde de det. Men nu er Nye Borgerlige jo op til flere gange kommet Enhedslisten i møde, og så ville jeg jo godt høre, om Enhedslisten ikke er enig i, at problemet med konstruktionen er, at udrejsecentrene slet ikke skulle være der. For når du er smidt ud, skal du ikke være i landet.

Nu har vi jo rakt hånden ud et par gange, og vi er blevet enige, og så kunne jeg godt tænke mig at se, om Enhedslisten mener, at konstruktionen med de kriminelle bare skal være, at vi smider dem ud, at vi lukker dem ud, eller at vi lader dem være låst inde, indtil vi lukker dem ud.

Kl. 12:26

Den fg. formand (Hans Kristian Skibby):

Så er det ordføreren. Værsgo.

Kl. 12:26

Rosa Lund (EL):

Jeg er meget enig i, at udrejsecentre er en forfærdelig konstruktion. Jeg synes slet ikke, at de burde være der, og når de nu skal være der, synes jeg slet ikke, at det burde være Kriminalforsorgen, der drev dem. For det sender jo virkelig et signal om, at det er kriminelle mennesker, der bor der, og afviste asylansøgere er altså ikke kriminelle. De har bare fået afslag på deres asylansøgning.

Grunden til, at vi ikke bare kan sende folk ud, er jo, at vi ikke har tilbagesendelsesaftaler med nogle af de her lande. Det ville jo f.eks. kræve, at vi lavede en tilbagesendelsesaftale med præstestyret i Iran. Det synes jeg er en dårlig idé. Der er også noget af det, som ville kræve, at vi lavede en tilbagesendelsesaftale med Assad i Syrien. Det synes jeg også er en dårlig idé, og det er derfor, man ikke kan gøre, som Nye Borgerlige vil. Så kan vi godt stå her og skændes om konventionerne, men jeg må bare sige, at jeg holder meget af konventionerne. Jeg synes ikke, det er noget, man går til kanten af. Jeg synes, det er noget, vi står på skuldrene af.

Kl. 12:27

Den fg. formand (Hans Kristian Skibby):

Så er det spørgeren for en anden runde. Værsgo.

Kl. 12:27

Kim Edberg Andersen (NB):

Jeg bliver naturligvis ikke sådan overrasket over svaret, men jeg bliver alligevel nødt til at spørge ind til det. For ordføreren tager jo dermed også stilling til, at det er vigtigere at sige nej til at lave en udleveringsaftale med eksempelvis Assad, end det er at lukke udlændinge ud, som allerede har haft en dom for at være kriminelle – nogle af dem er dybt kriminelle – og som så igen bliver til fare for danske statsborgere. Så synes jeg jo også, at man tager stilling til det på en anden måde, altså at det er o.k., at danskerne må lide i den usikkerhed, fordi man har et principielt standpunkt om, at man ikke kan smide dybt kriminelle ud til f.eks. Assad.

Så har Enhedslisten en grænse for, hvor meget danskerne skal stå på skuldrene af sådan nogle lidt højtflyvende ideologiske holdninger til, at man ikke kan sende folk tilbage til lande, som de ret beset kommer fra til at starte med?

Kl. 12:28

Den fg. formand (Hans Kristian Skibby):

Ordføreren, værsgo.

Kl. 12:28

Rosa Lund (EL):

Jeg synes ikke. at der skal være nogen grænser for konventionerne. Jeg synes, at vi står på skuldrene af dem, og jeg synes, at det smukke ved rettigheder er, at de gælder for os alle sammen. Det er jo lige præcis det, som menneskerettighederne kan, men sådan set også de rettigheder, som står skrevet ind i vores grundlov, som jeg jo ved at Nye Borgerlige også skatter meget højt, selv om man ikke altid kan mærke det. Der er jo mange af dem, som ligner de rettigheder, som står i menneskerettighedskonventionen. Det er måske lidt en anden diskussion, men det er bare for at sige, at det, der er det fede ved rettigheder, er, at de gælder for os alle sammen.

Kl. 12:28

Den fg. formand (Hans Kristian Skibby):

Tak. Den næste spørger er fru Pia Kjærsgaard, Dansk Folkeparti. Værsgo.

Kl. 12:29

Pia Kjærsgaard (DF):

Tak for det. Det er til det der med at tage kontakt til Irans ayatollaher og Syriens præsident osv. Hvis vi nu går lidt videre og siger: Jamen kunne de dog ikke bare komme bag lås og slå? Det synes jeg egentlig godt vi kunne være enige om de kriminelle skulle og kunne. Men det er jo også et spørgsmål om konventioner. Man må jo bare sige, at dommen ikke er fuldbyrdet, fordi de pågældende har fået en dom. Men det er også en udvisningsdom, som ikke er effektueret, så de er ikke sådan helt færdige med deres opgør med Danmark.

Så er der lige det med, at jeg i starten af ordførertalen blev lidt korrekset af Enhedslistens ordfører. Jeg må så bare sige, at ministeren jo i et svar til mig har sagt, at de pågældende – og det er dem på Kærshovedgård – i aften- eller nattetimerne vil kunne opholde sig og færdes uden for indkvarteringsstedet, f.eks. for at besøge venner, bekendte og lignende. Det eneste krav er, at man skal overholde opholdspligten, men man er fri til at tage ud. F.eks. er jeg ret sikker på – ministeren kan korrekse mig på et tidspunkt, hvis det er forkert; det tror jeg ikke at det er – at Kurt Westergaards øksemand tog tilbage til sin familie i Taastrup med tog. Altså, det, der sker i Danmark, er jo i den grad stødende for retsbevidstheden, synes jeg.

Kl. 12:30

Den fg. formand (Hans Kristian Skibby):

Så er det ordføreren. Værsgo.

Kl. 12:30

Rosa Lund (EL):

Tak. Jeg synes, at det eksempel, som fru Pia Kjærsgaard fremhæver her, da i den grad er stødende for retsfølelsen. Det er jeg da fuldstændig enig i. Det ændrer bare ikke på, at de her regler om opholds- og meldepligt sådan set gør, at man ikke kan bevæge sig frit rundt. Der er nogle regler, man skal overholde, og jeg synes bare, at det i debatten kom til at lyde, som om at hvis man bor på Kærshovedgård, kan man bare bevæge sig frit rundt, men det kan man ikke. Det synes jeg er en forkert opfattelse af at give efter den her debat. For det er ikke rigtigt, og det ved fru Pia Kjærsgaard også godt, eftersom hun selv har været med til at indføre reglerne om opholds- og meldepligt.

Kl. 12:31

Den fg. formand (Hans Kristian Skibby):

Så er det spørgeren for sin anden korte bemærkning.

Kl. 12:31

Pia Kjærsgaard (DF):

Det ved jeg godt. Det står jeg fuldstændig ved. Men vi skal bare være enige om, at man kan komme væk fra Kærshovedgård, uanset hvem man er, kriminel eller ej. Man kan også komme ud i et praktikforløb. Det var vi inde på lidt tidligere i den her debat, og det synes jeg bare skal stå fuldstændig klingende klart i den her debat: Sådan er det. At der så også er problemer med meldepligten i adskillige tilfælde, tror jeg også godt fru Rosa Lund ved. Det er så en anden snak – desværre har jeg ikke meget taletid; det får jeg nok – og et andet problem, der er. Men at man kan være uden for centeret, er der slet ingen tvivl om.

Kl. 12:31

Den fg. formand (Hans Kristian Skibby):

Så er det ordføreren. Værsgo.

Kl. 12:31

Rosa Lund (EL):

Det er fuldstændig korrekt, at der er problemer med meldepligten. Det er præcis derfor, vi synes, at den skal laves om; det er præcis derfor, at vi gerne vil flytte nogle af de afviste kvinder, som sidder på Kærshovedgård. Det er bl.a. dem, der bryder deres meldepligt, og hvorfor gør de det? Det gør de, fordi de ikke kan nå at komme til den anden ende af Danmark for at være sammen med deres børn og så komme tilbage til Kærshovedgård, uden at deres meldepligt bliver brudt. Det synes jeg simpelt hen er urimeligt og umenneskeligt, og det er derfor, fru Pia Kjærsgaard, at jeg synes, at det mest fair ville være at adskille udviste og afviste asylansøgere. Vi foreslår i Enhedslisten, at de afviste kvinder kommer til udrejsecenteret Avnstrup, hvor afviste børnefamilier sidder.

Kl. 12:32

Den fg. formand (Hans Kristian Skibby):

Vi har en spørger mere, og det er fru Mette Thiesen fra Dansk Folkeparti.

Kl. 12:32

Mette Thiesen (DF):

Generelt set ville det mest retfærdige jo være, at de bare rejste ud, for det er jo sådan set det, de skal. De skal jo ikke være i Danmark, når de er blevet afvist.

Jeg kunne bare godt tænke mig at vende det lidt om, for nu står ordføreren her og taler så ekstremt meget om menneskerettigheder – men hvad med menneskerettighederne for de danskere, som bliver udsat for vold og overgreb? Dem taler Enhedslisten aldrig om. Det er altid beskyttelse af de her dybt kriminelle mennesker, som ødelægger det for alt og alle, og som slet ikke burde være i Danmark. De burde aldrig nogen sinde være lukket ind. Men hvad med menneskerettighederne for de danskere, som lider den tort, desværre, at der er politikere i det danske Folketing, som eksempelvis ordføreren og ordførerens parti, der har lukket så mange mennesker ind, som aldrig burde have været her, og hvor det simpelt hen går ud over de danskere, som bl.a. bor op ad Kærshovedgård?

Kl. 12:33

Den fg. formand (Hans Kristian Skibby):

Så er det ordføreren. Værsgo.

Kl. 12:33

Rosa Lund (EL):

Jamen altså, jeg taler jo om menneskerettighederne, fordi jeg bliver spurgt til det. Så synes jeg da, det ville være lidt arrogant ikke at svare. Som jeg sagde før i mit svar til fru Mette Thiesens tidligere kolleger fra Nye Borgerlige, er det fede ved menneskerettigheder, at de gælder for os alle sammen, altså også for de danskere, der er blevet udsat for kriminalitet – selvfølgelig gør de det. Det ved fru Mette Thiesen også godt Enhedslisten mener. Og jeg synes jo, at det er så mærkeligt, når vi diskuterer udlændingepolitik, at man gerne i Dansk Folkeparti på den ene side vil sige, at Enhedslisten ingen indflydelse har på udlændingepolitikken, men også på den anden side gerne sige, at det er os, der har ansvaret for udlændingepolitikken i de sidste 30 år. Altså, hvis der er nogen, der har ansvaret for en fejlslagen udlændingepolitik, så er det da i den grad Dansk Folkeparti.

Kl. 12:34

Den fg. formand (Hans Kristian Skibby):

Fru Mette Thiesen for anden korte bemærkning. Værsgo.

Kl. 12:34

Mette Thiesen (DF):

Hvis ikke Dansk Folkeparti og fru Pia Kjærsgaard havde været i det danske Folketing, havde Danmark lignet Sverige, og Sverige er bestemt ikke noget, vi skal efterligne – heller ikke på udlændingeområdet, lad os bare sige det sådan. De har simpelt hen ødelagt deres land med en fuldstændig forfejlet udlændingepolitik.

Den har også været forfejlet i Danmark, men Dansk Folkeparti og fru Pia Kjærsgaard har simpelt hen været med til at sikre, at man har strammet så meget op, at man i hvert fald har kunnet redde noget af det. Men de røde partier i Folketinget – og desværre også rigtig mange andre – er jo rigtig bange for det her med, at man overtræder nogle af de her konventioner, eksempelvis. Og jeg synes bare, det er så påfaldende, når man står her og oplever eksempelvis Enhedslisten tale om, at det er så frygtelig synd for de her mennesker, der ødelægger det for en hel masse andre, og at de har krav på at have nogle menneskerettigheder – i stedet for bare at sige: Prøv at høre, i Danmark sætter vi danskernes sikkerhed og tryghed højere end deres krænkede følelser.

Kl. 12:35

Den fg. formand (Hans Kristian Skibby):

Så er det ordføreren, værsgo.

Kl. 12:35

Rosa Lund (EL):

Jeg står lige og kigger i min ordførertale her, fordi jeg leder efter, om jeg skulle have sagt, at noget var synd for nogen. Det tror jeg simpelt hen ikke jeg har sagt, fru Mette Thiesen, det må jeg bare sige. Og jeg må da også sige, at det også smerter i mit hjerte at skulle stå her og indrømme, at det er Dansk Folkeparti, der har haft så meget indflydelse på udlændingepolitikken de sidste 20 år. Ikke desto mindre er det jo rigtigt. Og det er da virkelig bittert for mit eget parti, Enhedslisten, at det ikke er os, der har haft indflydelse, for så ville man aldrig have haft den konstruktion, som hedder udrejsecentre; men sådan er det jo bare desværre ikke. Ærgerligt for venstrefløjen.

Kl. 12:35

Den fg. formand (Hans Kristian Skibby):

Tak. Vi siger tak til ordføreren for Enhedslisten. Så vidt jeg kan se, er der ikke nogen ordfører for Radikale Venstre til stede her i Folketingssalen i dag, i hvert fald ikke til det her lovforslag, så vi går videre i rækken. Den næste ordfører er fru Pia Kjærsgaard fra Dansk Folkeparti. Værsgo.

Kl. 12:36

(Ordfører)

Pia Kjærsgaard (DF):

Tak for det. Ja, jeg må altså indrømme, at når jeg sidder her og lytter til debatten, kommer jeg til at tænke på en gammel John Mogensen-sang: »Danmarks jord for de danske/for vi har pløjet den selv.« Det synes jeg er fuldstændig rigtigt, men det er desværre ikke det, der gælder i Danmark i dag.

»Regeringen vil føre en stram, ansvarlig og konsekvent udlændingepolitik, hvor der er styr på antallet af flygtninge og indvandrere, som kommer til Danmark.« 

Sådan står der i det her lovforslags indledning. Det paradoksale er så bare, at regeringen på ingen måde fører en stram, ansvarlig og konsekvent udlændingepolitik i forhold til dem, der allerede er her og burde sendes ud af landet. I stedet for foreslår man at købe aflad hos befolkningen ved at kompensere dem for de massive ulemper, uønskede udlændinge udgør for den danske befolkning, ved at betale nogle penge, mens regeringen gemmer sig bag internationale forpligtelser – altså forpligtelser, som skal sikre den udenlandske morder, landsforræder, som har tilsluttet sig f.eks. Islamisk Stat, eller voldtægtsforbryderen rettigheden til at leve i fred her i landet, efter at vedkommende har ødelagt livet for andre. I min optik burde man have frasagt sig den rettighed, i det øjeblik man begik sin forbrydelse.

I lovforslaget står der ligeledes, at der er nogle mennesker i lokalområdet, som i deres hverdag kan opleve at blive påvirket af udrejsecenteret og beboernes færden omkring udrejsecenteret, som i visse tilfælde kan opfattes som utryghedsskabende. Ja, mon ikke! Er regeringen slet ikke klar over, at de folk, der bor i nærheden af det her sted, ikke kan opleve at blive påvirket af udrejsecenteret, eller at beboerne ikke kan opleve de her menneskers adfærd som problematisk, men at de, altså beboerne omkring Kærshovedgård, rent faktisk oplever at blive påvirket af udrejsecenterets beliggenhed, og at beboernes adfærd rent faktisk er utryghedsskabende?

Tillykke! Er man utryg der, hvor man bor, så foreslår regeringen at udbetale en økonomisk kompensation – til hvad? En rottweiler, en bodyguard, et videoovervågningskamera? Hvordan skulle de her penge give nogen som helst form for tryghed? Er det en måde, regeringen vil drive politik på, at man køber aflad hos befolkningen for den utryghed, der er i det område, de bor i, når de er utrygge? Lander der så snart et nyt forslag, som vi skal behandle her i Folketingssalen, om, at folk, som bor i boligområder, som er plaget af bandernes hærgen, vil modtage en check som kompensation for den utryghed, en bandekonflikt eksempelvis afstedkommer, frem for at slå ned på bandernes hærgen?

Det eneste, der kan give bare en anelse mening med det her forslag, er, at de folk, der ønsker at fraflytte boligen, kan sælge den til staten, og med det signalerer regeringen jo samtidig, at de anerkender de virkelige forhold, folk, der bor omkring Kærshovedgård, dagligt lever med. Man opretter forskellige zoner, hvor dem i zone 2 og 3 kun kan få en økonomisk kompensation. Det her forslag er jo virkeligheden dybest set vanvittigt, og jeg beklager, at man skal sige fra Dansk Folkepartis side: Ja, vi stemmer for, for der er ikke andet at gøre, men vi gør det selvfølgelig med nogle forbehold og stiller også nogle ændringsforslag, inden vi kommer til sidstebehandlingen.

Vi så selvfølgelig gerne, at det ikke blev gennemført, men at regeringen i stedet for sikrede, at de mennesker, der nu bor på Kærshovedgård, enten bliver opbevaret bag lås og slå, indtil de kan hjemsendes – nu, hvor regeringen gemmer sig bag internationale konventioner – eller, og jeg vil godt gentage vores forslag, at de bliver sendt til Grønnedal i Grønland, hvor de ikke kan genere nogen som helst. Men det er ikke det, regeringen vil. I stedet for vil man lade være og kompensere befolkning økonomisk. Jeg kan ikke lade være med at sige, at det er en form for hold kæft-bolsje, og det synes jeg er meget, meget usympatisk. Det er ikke noget, vi bryder os om, men må acceptere regeringens flertal, og trods alt er det et lille, ja, meget lille, plaster på de massive udfordringer, Kærshovedgård udgør. En kompensation gør i hvert fald en smule forskel for den enkelte, når man nu skal affinde sig med situationen.

Vi kommer til at stille ændringsforslag, som indeholder, at de mennesker på Kærshovedgård i stedet skal placeres bag lås og slå, indtil de rejser hjem, og er der ikke flertal for vores ændringsforslag, stemmer vi for dette i sin grundsubstans hovedrystende forslag, for det er trods alt en lille håndsrækning til en befolkning, som uforvarende er blevet nabo til kriminelle og uønskede folk, Danmark slet ikke ønsker skal være her i landet. Men selv om vi stemmer for kompensationen, frasiger vi os jo ikke retten til fortsat at beklage, at vi som land overhovedet accepterer Kærshovedgård og de derved afledte konsekvenser, og vi bliver ved med at bekæmpe Kærshovedgård, uanset at beboerne nu får en marginal kompensation.

Og så vil jeg bare slutte af med at sige, at i øjeblikket deler man rigtig meget undskyldninger ud fra den danske regerings side. Jeg synes, at den danske regering, som i allerhøjeste grad har været medvirkende, burde give en undskyldning til det danske folk for det, man har påført dem i forhold til en fuldstændig forfejlet udlændingelovgivning, lige siden den blev indført.

Kl. 12:41

Den fg. formand (Hans Kristian Skibby):

Vi siger tak til ordføreren fra Dansk Folkeparti. Den næste ordfører er fru Helene Liliendahl Brydensholt fra Alternativet. Værsgo.

Kl. 12:41

(Ordfører)

Helene Liliendahl Brydensholt (ALT):

Tak for det. Efter at have læst regeringens lovforslagstekst kan jeg og Alternativet ikke se nogen argumenter for at give kompensation til Kærshovedgårds naboer, andet end at man vil kompensere for en følelse af utryghed. Den følelse vil vi selvfølgelig ikke underkende i Alternativet, men vi mener ikke, at en følelse som den kan være begrundelse nok til at give kompensation.

Kigger man på kriminalitetsraten i området, er den ikke steget, siden man åbnede centeret. Og vi kan heller ikke finde eksempler på, at man giver kompensation til naboer til f.eks. åbne fængsler eller sikrede institutioner og andre lignende steder i landet. Til gengæld er vi bange for, at man med den her kompensation stigmatiserer en gruppe mennesker – altså beboerne på Kærshovedgård, som består af nogle forskellige grupper, herunder afviste asylansøgere – endnu mere, end de allerede er i forvejen.

Økonomisk kompensation til naboerne er ikke løsningen på de problemer, der er på Kærshovedgård. For problemerne er først og fremmest af humanitær karakter, fordi de mennesker, der bor på Kærshovedgård, slet ikke bør være placeret der – i et tidligere fængsel, langt væk fra alting og under forhold, som vil nedbryde ethvert menneske. Det er det virkelige problem, hvis I spørger Alternativet.

Alternativet stemmer imod forslaget og kommer gerne med en alternativ løsning, som netop ville være at lukke udrejsecentrene og finde et humant alternativ, hvor bl.a. afviste asylansøgere og mennesker på tålt ophold kan leve under meget mere humane forhold. Tak.

Kl. 12:43

Den fg. formand (Hans Kristian Skibby):

Vi siger tak til ordføreren for Alternativet. Der var ikke nogen spørgsmål. Den næste ordfører er fru Pernille Vermund fra Nye Borgerlige. Værsgo.

Kl. 12:43

(Ordfører)

Pernille Vermund (NB):

Tak. Kan man sætte et beløb på utryghed? Ja. Det mener regeringen i hvert fald – en regering, der nu vil kompensere naboerne til Udrejsecenter Kærshovedgård for den kriminalitet, som politikerne indirekte accepterer naboerne bliver udsat for. Det rigtige ville selvfølgelig være at sende de udvisningsdømte kriminelle udlændinge ud af landet. Men når skiftende regeringer, inklusive den nuværende, finder den løsning umulig, kunne man jo starte med som det letteste og det mest naturlige i verden at sætte en lås på døren til udrejsecenteret. Hvis udvisningsdømte ikke vil forlade landet frivilligt, jamen så må de opholde sig et sted, hvor der kun er én dør ud, og det er døren ud af landet. Men heller ikke det vil regeringen være med til. De vil hellere lade kriminelle og andre udviste udlændinge gå frit rundt blandt danskerne, begå mere kriminalitet iblandt og imod danskerne og begå vold og det, der er værre, mod danskerne.

Det er virkeligheden for naboerne til Udrejsecenter Kærshovedgård – en virkelighed, hvor udrejsecenterets beboere skaber utryghed og for nogen en regulær frygt i hverdagen. Tænk, at vi skal gå og være bange i vores eget land. Tænk, at vi skal gå og være bange i vores egen by og i vores egne hjem. Og løsningen? Ja, den nævnte jeg i indledningen, men jeg gentager gerne. Send kriminelle udlændinge ud, og hvis ikke, sæt en lås på døren, så der kun er én vej ud af et udrejsecenter, nemlig døren ud af landet. Men det vil regeringen som sagt ikke. I stedet vil man nu sætte et beløb på danskernes utryghed via en økonomisk kompensation til naboerne til Udrejsecenter Kærshovedgård. Men hvad er et overfald værd? Hvad er et indbrud værd? Hvad er et tyveri værd? Hvordan prissættes hærværk?

Det er som udgangspunkt en meget mærkelig løsning på et ellers meget let håndterbart problem, og det er et meget lille plaster på et stort og åbent sår, vi behandler i dag. Men hvis det er det eneste, regeringen kan strække sig til at gøre for naboerne til Kærshovedgård, stiller vi os naturligvis ikke i vejen. De mennesker lider nok og har lidt nok i forvejen. Nye Borgerlige støtter forslaget. Det gør vi ikke, fordi vi tror, det løser problemerne i området, men fordi det er bedre end ingenting, når regeringen nu ikke ønsker at gøre det rigtige og det nødvendige: at sikre, at udvisningsdømte ikke går rundt frit blandt danskerne.

Tak for ordet.

Kl. 12:46

Den fg. formand (Hans Kristian Skibby):

Vi siger tak til ordføreren for Nye Borgerlige. Der var ikke nogen spørgsmål i denne omgang. Det var slut på ordførerrunden, og den næste på talerstolen må så være udlændinge- og integrationsministeren. Værsgo.

Kl. 12:47

Udlændinge- og integrationsministeren (Kaare Dybvad Bek):

Tak for det, formand. Og tak til ordførerne for modtagelsen af lovforslaget. Det, vi behandler, er jo en vigtig prioritet for regeringen – at hjælpe lokalsamfundet, naboerne til Udrejsecenter Kærshovedgård. Det er først og fremmest vigtigt, at udlændinge uden lovligt ophold rejser hjem. En del af de udlændinge er indkvarteret og bliver indkvarteret på Kærshovedgård, indtil de kan udsendes eller selv udrejser.

Regeringen anerkender, at der er naboer til Kærshovedgård, som har løftet en stor og vigtig samfundsbyrde. Det er derfor regeringens ønske at gennemføre det tilbud om økonomisk kompensation, som blev præsenteret af den tidligere regering. Regeringen genfremsætter på den baggrund et lovforslag, som skal sikre grundlaget for, at vi kan udbetale en kompensation til naboerne. Der lægges med lovforslaget op til, at de nærmeste naboer vil kunne vælge mellem at sælge deres ejendom til staten eller modtage et engangsbeløb, mens naboer lidt længere væk vil kunne modtage et engangsbeløb. Den kompensation, som regeringen vil tilbyde, er ikke et udtryk for en kompensation for værditab. Det er en håndsrækning og en anerkendelse af, at der er nogle mennesker i Midtjylland, som i deres hverdag oplever at blive påvirket af beslutninger, der er truffet på Christiansborg.

Jeg vil se frem til den videre behandling her og så blot knytte et par bemærkninger til debatten her i salen i dag. Først vil jeg sige, at jeg jo selv var i valgkamp i Sjællands Storkreds, og jeg stiller mig undrende over for, at man under valgkampen lovede, at man ikke ville lave et udrejsecenter på Lindholm, og at der nu er nogle af dem, der sagde, at de ikke ville lave det, som alligevel gerne vil lave det. Der tror jeg, at der er nogle vælgere, i hvert fald i Sjællands Storkreds, som vil se lidt undrende på den kovending.

Så vil jeg også sige i forhold til de partier, som anerkender, at Danmark skal være en del af de internationale konventioner, at alt, hvad man siger heroppefra, om, at der ikke bliver gjort nok på Kærshovedgård, for mig at se er staffage – det er ophvirvling af støv for selv at fremstå mere stram, end man udmærket godt ved man kan være. Det er meget svært inden for det nuværende konventionsbillede at skulle ændre det og gøre det væsentlig strammere og også gøre det mere besværligt at være på Kærshovedgård, end det er i dag. Så når f.eks. den konservative ordfører siger, at der slet ikke bliver gjort nok, og at man skal finde meget mere radikale løsninger, men at man samtidig ved, at Det Konservative Folkeparti går ind for de konventioner, Danmark har tilsluttet sig, så er det for mig at se politisk teater. Det er staffage; der er ikke nogen bund i det. Det er et spørgsmål om, at man prøver at fremstå mere stram, end man er, ligesom jeg har oplevet andre partier gøre det.

Hvis man anerkender, at Danmark skal blive i de konventioner, vi er i, samtidig med at man sagtens kan forsøge at ændre dem, men altså anerkender, at man bliver i dem, jamen så er der altså ikke meget strammere muligheder på Kærshovedgård end det, som gælder i dag. Og dem, der påstår det, ved enten ikke, hvor grænserne går, eller også forsøger de at foregive, at grænserne går et andet sted end der, hvor de går.

Så med de ord vil jeg sige tak for debatten. Jeg glæder mig til at besvare spørgsmål.

Kl. 12:50

Den fg. formand (Hans Kristian Skibby):

Vi siger tak til ministeren. Der er en række spørgere, og den første er fru Pia Kjærsgaard fra Dansk Folkeparti.

Kl. 12:50

Pia Kjærsgaard (DF):

Tak for det. Jeg synes bare, det må være på sin plads fra ministerens side, specielt lige i forhold til slutningen af talen her, at sige, at der altså er nogle partier, i hvert fald mit eget, som fuldt og fast og helt går ind for, opfordrer til, ønsker, at vi begynder at kigge på konventionerne. Jeg sagde også på et tidligere tidspunkt – jeg kan ikke huske, til hvilken ordfører det var – at jeg desværre ikke er overbevist om, at det vil hjælpe Kærshovedgårds beboere, men der har været noget før, der er noget nu, og der kommer givetvis også noget efter, som vi slet ikke kan håndtere i Danmark, medmindre vi siger: Nu må vi altså indtage en anden holdning, nu må vi begynde at se på det.

Så er jeg da enig i, at der også står nogle ordførere og svarer udenom og lader, som om vi skal gøre alt, men ikke vil gå ind på konventionerne. Det skal de lade være med at sige, for det er uærligt. Men jeg synes også, at der skal gøres honnør for, at der er nogle partier, og det er altså Dansk Folkeparti, som hundrede procent siger: Okay, det kan godt være, det ikke kan lade sig gøre lige nu, men vi ønsker bare et løfte om, at man nu taler med andre lande. For det her kan bare ikke blive ved. Altså, det er sådan set bare det, jeg appellerer til.

Kl. 12:51

Den fg. formand (Hans Kristian Skibby):

Så er det ministeren.

Kl. 12:51

Udlændinge- og integrationsministeren (Kaare Dybvad Bek):

Jeg anerkender og er udmærket klar over, at både Dansk Folkeparti og Nye Borgerlige ønsker, at Danmark helt eller delvis skal udtræde af internationale konventioner. Det er jeg ikke enig i, og det er der ikke nogen regeringspartier, i hvert fald ikke fra de sidste mange årtier, der har tilsluttet sig.

Vi mener – det mente den gamle regering, og det mener den nuværende regering – at man skal påvirke konventionerne, så man f.eks. i højere grad kan få mulighed for at sende folk ud, som i dag eksempelvis er kriminelle. Det er svært, det er et langsommeligt arbejde, og det er ikke noget, vi har nogen sikkerhed for at kunne komme igennem med, men samtidig er det regeringens grundholdning og min grundholdning, at Danmark som et lille land har en fordel af, at der er internationale aftaler, som folk tilslutter sig, og derfor går vi ind for at blive i konventionerne.

Jeg vil bare sige for mit eget vedkommende, at hvis man står på konventionernes grund, så kan man ikke kræve og forvente meget strammere regler på Kærshovedgård. Ønsker man det, skal man udtræde, sådan som bl.a. Dansk Folkeparti ønsker sig det.

Kl. 12:52

Den fg. formand (Hans Kristian Skibby):

Fru Pia Kjærsgaard for sin anden korte bemærkning.

Kl. 12:52

Pia Kjærsgaard (DF):

Jo, jo, vi er enige så langt; det er ikke særlig godt, men så langt er vi enige. Der er jo der også et spørgsmål. Nu bliver ministeren ved med at sige det med at udtræde, men det, jeg bare vil have, er, at man begynder at kigge på det her. Ministeren ved måske – det er så nok ikke på ministerens område, men mere på retsområdet – at der kommer et forslag fra Dansk Folkeparti, hvor vi netop skal drøfte konventionerne. Og der er jeg ret sikker på, at vi får Nye Borgerliges opbakning, men jeg er da meget tvivl om, om vi overhovedet får andre partiers opbakning. Der ser jeg så frem til at høre, hvad Socialdemokratiet mener om det, på det tidspunkt. Et lille skridt er også værd at tage.

Kl. 12:53

Den fg. formand (Hans Kristian Skibby):

Så er det ministeren.

Kl. 12:53

Udlændinge- og integrationsministeren (Kaare Dybvad Bek):

Jeg kan desværre ikke sige, hvor vi står i den diskussion. Jeg har ikke selv stiftet bekendtskab med det, men generelt set er der et arbejde at gøre med at påvirke konventionerne, også så man kan føre en stram udlændingepolitik. Altså, jeg mener jo, vi er lykkedes med, selv om der stadig bor godt 200 mennesker på Kærshovedgård, at der altså bor nogle færre, end der gjorde for bare et par år siden. Vi er nede på ca. 550 personer, som er i udrejseposition som afviste asylansøgere. Bare for 3 år siden var det tal over 1.000, jeg tror endda, det var 1.200 personer.

Så der sker jo noget, det går den rigtige vej. Men det er klart, at der også af og til er nogle sager, som har at gøre med konventionerne, hvor man tager sig til hovedet, og der har vi jo et behov for også internationalt at gå ind i de diskussioner. Men vi går fuldstændig ind  for, at vi skal blive i og tilslutte os alle dele af de konventioner, vi har tilmeldt os.

Kl. 12:54

Den fg. formand (Hans Kristian Skibby):

Tak. Så er det hr. Kim Edberg Andersen, Nye Borgerlige.

Kl. 12:54

Kim Edberg Andersen (NB):

Jeg vil godt vende lidt tilbage til noget, ministeren sagde, og det var det her med, at det var politisk staffage, altså skuespil. Altså, skuespil er, hvis man fortæller inden et valg, at man ikke vil stemme på Mette Frederiksen; eller at en regering foregøgler, at konventioner er bedre end sikkerhed for danskerne, for det er det, regeringen gør.

Vi er jo alle sammen enige om, at nu bliver vi nødt til at betale de her mennesker, der bor omkring Kærshovedgård, men mener ministeren helt seriøst, at det er en problemstilling, at øen Lindholm ligger i Sjællands Storkreds, og at nogen har været ude at sige det i en valgkamp? Hvis ministeren nu gør ligesom Nye Borgerlige, for vi har jo meldt klart ud – vi laver ingen skuespil – at vi gerne vil ud af konventionerne. Vi synes ikke, vi skal følge dem – vi vil danskerne først.

Men vi vil jo gerne Lindholm. Der er bare det der lille aber dabei, at der så ikke skal gå en færge. Så det er jo en nem løsning at lave, og så er Lindholm i spil igen. Vi skrotter færgen, og så får vi løst det her. Så kan vi måske også adskille kriminelle og ikkekriminelle, som Enhedslisten var inde på.

Kl. 12:55

Den fg. formand (Hans Kristian Skibby):

Så er det ministeren.

Kl. 12:55

Udlændinge- og integrationsministeren (Kaare Dybvad Bek):

Næh, men jeg går ikke ind for Lindholm, og det er der sådan set flere årsager til. Først og fremmest er det en enormt dyr løsning, og det er et standpunkt, Socialministeriet stået på i en del år efterhånden. Der har været mange forslag til øer oppe, og jeg tror endda, at Dansk Folkepartis formand foreslog Hesselø under et samråd, jeg var med i. Og der kan jeg i hvert fald sige med sikkerhed, at hvis det er sådan en løsning med en decideret øde ø, så kan man ikke gennemføre det inden for konventionerne. Der skal være en færgeforbindelse, der skal være en forbindelse til fastlandet, der skal være en række andre faciliteter.

Det er skuespil. Nu hører hr. Kim Edberg Andersen ikke efter, og det kan være, at han heller ikke hørte min oprindelige tale, men det er skuespil, når man stiller sig op og siger, at man kan stramme forholdene på Kærshovedgård rigtig meget inden for de nuværende konventioner, for det kan man ikke. Og det ved ordførere, der har arbejdet med udlændingeområdet, udmærket godt man ikke kan inden for de konventioner, vi er med i.

Kl. 12:56

Den fg. formand (Hans Kristian Skibby):

Spørgeren for anden korte bemærkning.

Kl. 12:56

Kim Edberg Andersen (NB):

Jeg går så ud fra, at det der skuespil drejer sig om Danmarksdemokraterne m.v., som har det svært med konventionerne, og det er super fair. Men jeg kommer jo selvfølgelig med fred og et ønske om en løsning. Vi har jo Langelandsmodellen, og den kan vi jo også tage op igen. Der er ikke nogen færge, og det vil ikke være så dyrt som en øde ø. Og hvis jeg allerede nu skal komme med et ændringsforslag, så kan det hegn, man tilbyder naboerne at kunne hegne sig selv ind med, bruges til at indhegne selve området på Langeland. Så vil ministeren sige, at Langeland er en god model?

Kl. 12:56

Den fg. formand (Hans Kristian Skibby):

Ministeren.

Kl. 12:56

Udlændinge- og integrationsministeren (Kaare Dybvad Bek):

Altså, Langeland var jo den gamle regerings forslag, som der var et flertal i Folketinget imod, og derfor kunne vi selvfølgelig ikke gennemføre den model. Lige nu sidder vi ikke og kigger på den opdeling, som der var dengang, men på, at de kvinder, som er enlige og er på Kærshovedgård, kan finde et andet sted at bo, og at de 14 psykisk ustabile, afviste asylansøgere, som er på Sjælsmark i dag, kan få et andet sted at bo. Det er de to opgaver, der er.

Det er en anden opgave end den, der var med Langeland. Der var det jo de kriminelle udvisningsdømte, som skulle flyttes et andet sted hen. Det er dog alligevel noget andet, end når vi snakker om eksempelvis enlige syriske kvinder.

Kl. 12:57

Den fg. formand (Hans Kristian Skibby):

Tak. Næste spørger er fru Rosa Lund, Enhedslisten.

Kl. 12:57

Rosa Lund (EL):

Tak for det. Jeg skal bare spørge ministeren, hvordan det går med den sætning, der står i regeringsgrundlaget om, at man vil opdele de beboere, der bor på Kærshovedgård, altså sådan at dem, der er udvisningsdømte, bliver på Kærshovedgård, og at man så flytter dem, der er afviste. For det er meget afgørende for Enhedslistens opbakning til det her forslag.

Kl. 12:58

Den fg. formand (Hans Kristian Skibby):

Så er det ministeren.

Kl. 12:58

Udlændinge- og integrationsministeren (Kaare Dybvad Bek):

Jamen vi sidder både og kigger på, at de kvinder på Kærshovedgård, som er enlige, bliver flyttet, og så afventer vi et udvalgsarbejde, som der er på Justitsministeriets område, omkring den gruppe af radikaliserede, som også er på Kærshovedgård. Så vi har ikke noget facit for nuværende.

Det, der med sikkerhed står i regeringsgrundlaget, er, at vi skal flytte de enlige kvinder, og at vi skal flytte de psykisk ustabile afviste asylansøgere fra Sjælsmark, og det er klart, at der jo allerede dér skal findes en ny facilitet, hvis man skal oprette noget nyt i hvert fald, og så skal vi efterfølgende se på den diskussion, som spørgeren også rejser.

Kl. 12:58

Den fg. formand (Hans Kristian Skibby):

Så er det fru Rosa Lund for hendes anden runde.

Kl. 12:58

Rosa Lund (EL):

Jeg er naturligvis en smule fornærmet over ikke at være inviteret ind i det udvalg, som skal beslutte det.

Men jeg vil bare sige til ministeren, at der jo er en oplagt mulighed, som er at flytte kvinderne til Avnstrup, hvor de afviste børnefamilier sidder i dag. Så jeg vil bare gerne spørge ministeren, om ikke det var en god idé.

Kl. 12:59

Den fg. formand (Hans Kristian Skibby):

Så er det ministeren.

Kl. 12:59

Udlændinge- og integrationsministeren (Kaare Dybvad Bek):

Jo, altså, hvis det kan lade sig gøre på Avnstrup, synes jeg sådan set, det kunne være en meget fin idé. Det er jeg ikke helt sikker på det kan. Avnstrup er jo et gammelt sanatorium, som ligger inden for skovbyggelinjen, så ombygninger på Avnstrup, som det ville kræve, er ikke umiddelbart noget, man kan gennemføre inden for det nuværende plangrundlag. Så det er ikke helt så simpelt, men det ville jeg da i udgangspunktet synes var en meget fin løsning.

Kl. 12:59

Den fg. formand (Hans Kristian Skibby):

Tak. Næste spørger er fru Birgitte Klintskov Jerkel, Konservative Folkeparti. Værsgo.

Kl. 12:59

Brigitte Klintskov Jerkel (KF):

Tak. Fra konservativ side har vi jo et ønske om, at vi skal gøre langt mere for at sende personer, som ikke har lovligt opholdsgrundlag, hjem fra Danmark. Jeg lytter mig til, at ministeren siger det her med, at vi selvfølgelig skal udfordre konventionerne, og så vil jeg egentlig bare gerne høre, hvad ministeren så har tænkt sig at gøre, for det vil vi fra konservativ side meget gerne deltage i. Så hvad har ministeren tænkt sig at gøre i forhold til at imødekomme det? Jeg lyttede mig til, at der var flere partier, der også nævnte det.

Kl. 13:00

Anden næstformand (Jeppe Søe):

Ministeren.

Kl. 13:00

Udlændinge- og integrationsministeren (Kaare Dybvad Bek):

Jeg har ikke den samlede plan med mig herop i dag, men det er klart, at det er et arbejde, som Danmark har været i gang med igennem en årrække, og som vi fortsætter med. Det er først og fremmest Justitsministeriet, som har den opgave. Men jeg vil sige, at det, som ordføreren selv nævnte i sin ordførertale, er meget vidtgående, i forhold til hvad rammerne er i dag. Jeg vil også sige, at hvis man ser på det at sende folk hjem, hvis det er det, vi snakker om, så så det ikke alt for godt ud, dengang Konservative sad i regering i 00'erne. Altså, i 2004 havde vi 2.141 i udsendelsesposition, og da man afleverede regeringsmagten i 2011, havde man stadig omkring 1.000 i udsendelsesposition. Nu her har vi omkring 550. Vi er nået markant længere med at sende folk, som ikke har lovligt ophold i Danmark, hjem, end De Konservative præsterede, dengang de selv sad i regering. Det synes jeg trods alt er en vigtig ting at have med her, når man er så meget efter den nuværende regering for ikke at levere på hjemsendelse. Så man kan sige, at det altså går noget bedre, end dengang De Konservative selv havde ansvar.

Kl. 13:01

Anden næstformand (Jeppe Søe):

Spørgeren for sin anden korte bemærkning.

Kl. 13:01

Brigitte Klintskov Jerkel (KF):

Så kunne jeg egentlig godt tænke mig at høre om noget i forhold til problemerne omkring Udrejsecenter Kærshovedgård. Hvad har regeringen på vej i forhold til en løsning af det?

Kl. 13:01

Anden næstformand (Jeppe Søe):

Ministeren.

Kl. 13:01

Udlændinge- og integrationsministeren (Kaare Dybvad Bek):

Jamen regeringen fortsætter det arbejde, vi er i gang med, sammen med lokalbefolkningen og sammen med Midt- og Vestjyllands Politi for at sikre tryghed. Vi anerkender fuldstændig, at der er en utryghed i det område. Der er beboere, som har oplevet ting, som er grænseoverskridende, og derfor går vi ind på konkrete projekter. Nu blev der lavet sjov med det her med cykelskurene, men det er jo tit nogle ting, som er efterspurgt af lokalbefolkningen, altså at man lokalt siger, at man ønsker den og den forbedring. Så kan det godt være nogle småting, men for os er det vigtigt at sige, at vi prøver at gøre det lidt nemmere og lidt mere trygt i deres hverdag.

Kl. 13:02

Anden næstformand (Jeppe Søe):

Så er det fru Pernille Vermund.

Kl. 13:02

Pernille Vermund (NB):

Tak for det. I sidste valgperiode indgik den tidligere regering med nogle partier her i Folketinget en aftale om et fængsel i Kosovo. I Nye Borgerlige var vi imod, fordi vi ikke kunne få en garanti for, at de udvisningsdømte, som skulle sidde og afsone i fængslet, røg ud efterfølgende. Altså, hvis ikke de ville rejse tilbage til deres hjemland, skulle de tilbage til Danmark igen, og så er vi jo lige vidt. Men kunne regeringen overveje at lave tilsvarende forhandlinger i forhold til et udrejsecenter, for det ville jo virkelig give mening. Her har vi at gøre med nogle mennesker, som skal ud uanset hvad, og som jo er til stor gene for det område, centeret ligger i. Så hvis ikke man er villig til at gå på kompromis med konventionerne, kunne man så overveje at lave nogle forhandlinger om et udrejsecenter et sted, hvor der måske er lidt mere, hvad skal man sige, disciplin, i forhold til at kriminelle udvisningsdømte ikke bare får lov til at gå og hærge?

Kl. 13:03

Anden næstformand (Jeppe Søe):

Ministeren.

Kl. 13:03

Udlændinge- og integrationsministeren (Kaare Dybvad Bek):

Jeg har faktisk aldrig tænkt over det. Jeg vil i hvert fald prøve at høre, hvad mulighederne er. Jeg er ikke tidligere blevet præsenteret for den idé. Jeg tror, det vil være svært med de afviste asylansøgere, men når dem, der er udvisningsdømt, går ud af porten et sted, som man ikke synes er særlig attraktivt, er det i hvert fald klart, at der måske er større sandsynlighed for, at man siger, at man hellere vil bruge sit pas og så komme hjem til der, hvor man egentlig er statsborger. Det giver da intuitivt mening. Men jeg er ikke klar over, hvad rammerne er for det. Det vil jeg undersøge.

Kl. 13:04

Anden næstformand (Jeppe Søe):

Fru Pernille Vermund.

Kl. 13:04

Pernille Vermund (NB):

Det er jeg rigtig glad for. Vi bakker jo op i Nye Borgerlige om det, der står i regeringsgrundlaget, nemlig at vi adskiller de udviste fra de udvisningsdømte, og det gør vi jo ikke mindst af hensyn til danskerne og danskerne i området. Med de efterretninger, vi har fået om radikalisering af ikke bare de udvisningsdømte, men også dem, som bl.a. er afviste asylansøgere, jamen, så er det helt åbenlyst, at der er et behov for, at vi får adskilt de to grupper. Så hvis vi kan adskille grupperne og sige, at dem, der er udvisningsdømt, arbejder vi på at få behandlet et helt andet sted eller give ophold et helt andet sted, så ville vi jo være et stykke vej.

Kl. 13:04

Anden næstformand (Jeppe Søe):

Ministeren.

Kl. 13:04

Udlændinge- og integrationsministeren (Kaare Dybvad Bek):

Jamen jeg er enig i, at det for især gruppen af afviste asylansøgere ikke er sundt at være sammen med folk, der er så hærdede kriminelle, som mange af dem, der er udvisningsdømt, er, og derfor er det optimale jo at opdele dem. Jeg selv og alle andre bliver jo lidt lange i spyttet, når det kommer til, hvor det så præcis skal foregå henne, for det skal jo helst ikke være i nærheden af en selv eller ens vælgere. Så det er da en mulighed, som jeg vil prøve at kigge ned i, altså om det kan lade sig gøre juridisk.

Kl. 13:05

Anden næstformand (Jeppe Søe):

Der er ikke flere, der har bedt om ordet, og derfor er forhandlingen afsluttet. Tak til ministeren.

Jeg foreslår, at lovforslaget henvises til Udlændinge- og Integrationsudvalget. Hvis ikke der gøres indsigelse, betragter jeg det som vedtaget.

Det er vedtaget.

Det næste punkt på dagsordenen er:

23) 1. behandling af lovforslag nr. L 54:

Forslag til lov om ændring af færdselsloven. (Undtagelse til hegningspligt i områder med udsatte dyr m.v.).

Af transportministeren (Thomas Danielsen).

(Fremsættelse 01.03.2023).

Kl. 13:05

Forhandling

Anden næstformand (Jeppe Søe):

Forhandlingen er åbnet. Den første ordfører er hr. Thomas Jensen fra Socialdemokratiet.

Kl. 13:05

(Ordfører)

Thomas Jensen (S):

Tak, formand. Formålet med lovforslaget er at lempe færdselslovens regler om hegningspligt i de tilfælde, hvor det kan ske på en færdselssikkerhedsmæssigt forsvarlig måde. Det er jo sådan, at vi i de her år ønsker at udsætte nogle store græssere i naturområder, hvor de kan bidrage til at øge biodiversiteten, og lovforslaget skal så sikre, at det kan ske i større omfang og uden opsætning af hegn der, hvor det kan ske på en netop færdselssikkerhedsmæssigt forsvarlig måde.

I dag siger færdselsloven, at når man udsætter større dyr, skal de indhegnes, hvis der i områderne er det, man efter færdselsloven definerer som vej. Færdselslovens definition af vej er meget bred og omfatter både offentlige og private veje og stier. I Danmark findes der derfor mange naturområder, som f.eks. skovarealer, ådale og hedeområder, hvis vejnet er omfattet af færdselsloven.

Det er både områder, der ejes af private lodsejere, og større områder, som ejes af kommuner og stat. Det er derfor også som udgangspunkt ikke muligt at udsætte større dyr med henblik på at lade disse gå frit rundt i sammenhængende områder, hvor der samtidig via veje og stier er adgang for almindelig færdsel – altså medmindre man så opsætter hegn.

Vi vil jo gerne have udsat nogle store græssere og have øget biodiversiteten, og derfor giver det god mening at tage hegnspligten op til revision med det her lovforslag. Der findes mange områder i Danmark, hvor der er udsat større dyr, og hvor trafikmængden på de vejstrækninger, der findes i områderne, er af en så begrænset karakter, at færdselssikkerhedsmæssige hensyn ikke taler for at opretholde færdselslovens hegnspligt – og i det omfang, der i områder er vejstrækninger, som ikke fungerer som væsentlige færdselsårer, bør færdselslovens hegningspligt derfor ikke være gældende, hvis der samtidig foretages trafiksikkerhedsmæssig revision med henblik på at sikre, at den manglende hegning sker færdselssikkerhedsmæssigt forsvarligt.

Derudover kan der være områder, hvor der som udgangspunkt slet ikke er adgang for motordrevne køretøjer, men hvor der alene er adgang for gående og cyklister. I sådanne områder må det vurderes, at færdselslovens hegningspligt ikke bør finde anvendelse, og at der som udgangspunkt ikke er færdselssikkerhedsmæssige behov for, at der foretages en trafiksikkerhedsrevision som betingelse for, at hegningspligten ikke skal være gældende.

Så er der også sådan et lille kuriosum i det her lovforslag, nemlig omkring dyreparker – også kaldet safariparker – som der jo findes en række af herhjemme, hvor besøgende i egen bil eller i parkens køretøjer kører rundt i parkens anlæg på veje og stier og betragter fritgående dyr; det er jo ligesom det, der er attraktionen ved at komme i dyreparker. På trods af at sådanne parker vil være omfattet af færdselslovens anvendelsesområde, og at færdselslovens regler derfor i øvrigt er gældende, har det ikke været tiltænkt, at hegningspligten i færdselsloven skulle finde anvendelse i sådanne parker – og derfor skal den heller ikke det fremover.

Afsluttende vil jeg sige, at det er en række gode tiltag, som vil fjerne hegningspligten i områder med dyr, der er sat ud, fordi det giver rigtig, rigtig god mening. Det vil give mulighed for, at vi kan udsætte større dyr i flere områder af vores land og være med til at hæve biodiversiteten, og det synes jeg som socialdemokrat er et rigtig godt tiltag. Tak.

Kl. 13:09

Anden næstformand (Jeppe Søe):

Der er ingen korte bemærkninger. Tak til ordføreren. Den næste ordfører er hr. Peter Juel-Jensen fra Venstre.

Kl. 13:09

(Ordfører)

Peter Juel-Jensen (V):

Tak for det, formand. Den foregående ordfører har jo redegjort godt og grundigt for forslagets indhold. Jeg vil blot knytte et par enkelte ord til det. Det giver jo rigtig god mening, at større dyr holdes adskilt fra veje og stier af trafikmæssige årsager, for der kan selvfølgelig opstå farlige situationer, når større dyr bevæger sig ud på en vej, og det kan selvfølgelig være meget farligt for trafikanterne. Så lempelser af hegningspligten skal derfor ske på en måde, hvor der tages de nødvendige hensyn til sikkerheden. Forslaget skal samlet set skabe bedre muligheder for udsætning af større dyr, og jeg tænker, at man med det her forslag har fundet den helt rette balance. Venstre støtter forslaget.

Kl. 13:10

Anden næstformand (Jeppe Søe):

Heller ikke her er der nogen spørgsmål til det, der er blevet sagt. Tak til ordføreren. Den næste ordfører er hr. Peter Have fra Moderaterne.

Kl. 13:10

(Ordfører)

Peter Have (M):

Mange tak for det, formand. Jeg skal ikke trække det her i langdrag – mine to kollegaer har meget tydeligt forklaret, hvad det går ud på. I Moderaterne mener vi, at det er et godt forslag, og det gør vi, fordi det giver mulighed for et rigt og mere sammenhængende naturliv, hvor både lodsejere, dyr og naturområder tilgodeses, uden at der skabes problemer for færdselssikkerheden. Det er en måde at tilgodese friheden på, og det er vi i Moderaterne fortalere for, og derfor støtter vi lovforslaget. Tak for ordet.

Kl. 13:10

Anden næstformand (Jeppe Søe):

Tak til ordføreren. Den næste ordfører er fru Marianne Bigum fra Socialistisk Folkeparti.

Kl. 13:11

(Ordfører)

Marianne Bigum (SF):

Mange tak. Da Sofie Lippert ikke kunne være her i dag, afholder jeg ordførertalen i hendes sted.

Lovforslag nr. L 54 går ud på at ændre den gældende færdselslov angående indhegning af større dyr, der er blevet udsat i områder i nærheden af veje. Færdselslovens definition af veje er meget bred, og hegningspligten bør derfor ikke gælde i alle tilfælde.

Der er flere områder i Danmark, hvor der enten er en minimal trafikmængde, ikke er motordrevne køretøjer, eller hvor der kun er adgang for cyklister og gående. Hvis de udsatte dyr kan færdes frit uden selv at være i risiko eller i øvrigt være til fare for trafiksikkerheden, finder vi i SF, at der ikke er behov for at frahegne dem. Små arealer, hvor der er nedsat fart, som er den væsentligste konsekvens, øger både sikkerhed og oplevelsesværdi for kørende og gående mange flere steder i landet. Det er derfor en god idé at ændre loven, så de allerede eksisterende hegningsregler i naturnationalparkerne, som kan understøtte naturbeskyttelse og -oplevelser, også kan gælde mindre arealer.

SF støtter forslaget til videre behandling og ønsker i øvrigt meget mere vild natur i Danmark. Tak for ordet.

Kl. 13:12

Anden næstformand (Jeppe Søe):

Selv tak, og tak til ordføreren. Den næste ordfører er hr. Kenneth Fredslund Petersen fra Danmarksdemokraterne.

Kl. 13:12

(Ordfører)

Kenneth Fredslund Petersen (DD):

Ifølge den gældende færdselslov skal større dyr, der udsættes, indhegnes, hvis der i områderne er det, der efter færdselsloven defineres som vej, og det giver jo ganske god mening, og det skal vi fortsætte med. Men færdselslovens definition af vej er endog meget bred og omfatter både offentlige og private veje og stier. I Danmark findes der mange naturområder som f.eks. skovarealer, ådale og hele områder, hvis vejnet er omfattet af færdselslovens anvendelsesområde – områder, hvor der ikke er adgang for motordrevne køretøjer, hvorfor det heller ikke giver mening at opretholde hegningspligten i disse områder.

Formålet er, som det tidligere er blevet sagt, at lempe færdselslovens regler om hegningspligt i de tilfælde, hvor det kan ske på en færdselssikkerhedsmæssigt forsvarlig måde. Vi anser det i Danmarksdemokraterne for positivt i forhold til den vilde natur, som i den sidste tid også har givet anledning til en del debat i forhold til indhegning af større naturområder med bl.a. vilde dyr, der skal leve frit, dog bag hegn. Derudover ser vi også, at det kan give en del plusser på biodiversitetskontoen. Danmarksdemokraterne støtter forslaget.

Kl. 13:13

Anden næstformand (Jeppe Søe):

Tak til ordføreren. Den næste ordfører er hr. Jens Meilvang fra Liberal Alliance. Han er her ikke – er der en, der kommer i stedet for? Nej. Så går vi videre til hr. Niels Flemming Hansen fra Det Konservative Folkeparti. Værsgo.

Kl. 13:14

(Ordfører)

Niels Flemming Hansen (KF):

Mange tak for det, hr. formand. Jamen det kan jeg gøre meget, meget kort, for min kollega har jo fremlagt teksten her i dag. Det Konservative Folkeparti bakker også op om forslaget. Og så skulle jeg i øvrigt hilse fra hr. Jens Meilvang fra Liberal Alliance og sige, at de er enige med Det Konservative Folkeparti.

Kl. 13:14

Anden næstformand (Jeppe Søe):

Tak for hilsenen, og tak til ordføreren. Næste ordfører er fru Jette Gottlieb fra Enhedslisten.

Kl. 13:14

(Ordfører)

Jette Gottlieb (EL):

Tak for det. Det danske sprog er meget forunderligt. Ved allerførste øjekast så jeg udsatte dyr som dyr, der var truet, men dyr kan også sættes ud, og det er jo så det, der foregår her. I Enhedslisten værdsætter vi i høj grad naturbeskyttelse og diversitet og finder det fornuftigt at lave så få hegn som muligt. Vi vil understrege, at når der tales om udsatte dyr i nationalparker, er der jo ikke tale om produktionsdyr. I den forbindelse skal det jo også nævnes, at det er en del af idéen med naturparkerne, at mennesker – børn som voksne – lærer at færdes i naturen i gensidig respekt mellem menneskene og dyrene. Så det er jo også det, der foregår.

Men når det er sagt, er vi jo også en lille smule lydhøre over for det, som er skrevet af Dansk Cyklistforbund, som foreslår, at man kan lave nogle begrænsninger, fordi det også kan være noget, der mindsker folks lyst til at færdes i områderne, hvis de er bange for store dyr. I den forbindelse vil jeg gøre opmærksom på, at det, som lovforslaget handler om, jo er, at man ikke er forpligtet til at hegne; det betyder jo ikke, at man ikke må hegne. Det vil sige, at der kunne være grunde til specielle lokale steder alligevel at have et hegn, men det er der intet i det her lovforslag der forhindrer. Så derfor er det også sådan, at Enhedslisten støtter forslaget.

Kl. 13:16

Anden næstformand (Jeppe Søe):

Tak for det. Tak til ordføreren. Næste ordfører er hr. Nick Zimmermann fra Dansk Folkeparti.

Kl. 13:16

(Ordfører)

Nick Zimmermann (DF):

Tak. Regeringen har jo fremsat forslag om at lempe reglerne for indhegning af områder, hvor der færdes større dyr. Baggrunden er etableringen af de såkaldte naturnationalparker, hvor tanken er, at større græssere udsættes og får lov til at drive omkring mere eller mindre uden indgriben fra mennesker. Det er altså det såkaldte rewilding – eller det, der på dansk hedder genforvildningsprojekter.

Dansk Folkeparti har altid været og vil fortsat være kritisk over for de her genforvildningsprojekter. Det er Dansk Folkepartis opfattelse, at når vi som mennesker udsætter dyr, har vi et ansvar over for de pågældende dyrs ve og vel. Vi kan ikke med henvisning til en eller anden ideologisk platform kaldet genforvildning frasige os ansvar for dyr, der befinder sig i en kunstig vild tilstand.

Det forslag, vi behandler i dag, er en udløber af debatten om genforvildning. I dag er det ikke muligt at udsætte større dyr og lade dem gå frit rundt, hvor der samtidig er adgang for almindelig færdsel, og den mulighed vil det her forslag tilvejebringe – og det er Dansk Folkeparti imod. Kravene om indhegning er fortsat under hensyntagen til trafiksikkerhedsmæssige formål.

Efter Dansk Folkepartis opfattelse bør trafiksikkerheden gå forud for det ideologiske projekt, som genforvildning jo er, og Dansk Folkeparti vil ikke være med til, at naturnationalparker skal være undtaget af hegningspligten, heller ikke på de betingelser, der nævnes i bemærkningerne til lovforslaget. Havde det ikke været for genforvildningsprojekterne, havde vi aldrig diskuteret første del af nærværende lovforslag.

Der er en mindre i del af lovforslaget, som vi godt kan støtte, nemlig den del af forslaget, der handler om, at dyreparker som Knuthenborg Safaripark og Givskud Zoo undtages eksplicit fra hegningspligten. Det er bekendt for enhver, der søger de her parker, at det jo er en del af oplevelsen, at man netop kan færdes frit rundt sammen med dyrene, og at bilernes hastighed er tilpasset dyrene. Det giver selvfølgelig ingen mening, hvis Knuthenborg Safaripark skulle hegne deres dyr inde, så den del af forslaget vil vi såmænd godt kunne støtte. Der er der jo dybest set tale om en lovliggørelse af de faktisk eksisterende forhold.

Vi vil derfor foreslå at dele forslaget op ved andenbehandlingen. Herefter vil vi stemme imod første del, som handler om naturnationalparker, men stemme for anden del, der handler om dyreparker. Derfor vil vi ud fra en samlet betragtning stemme imod forslaget som helhed ved tredjebehandlingen, hvis det skulle nå dertil. Tak.

Kl. 13:19

Anden næstformand (Jeppe Søe):

Tak til ordføreren. Sidste ordfører er hr. Kim Edberg Andersen fra Nye Borgerlige.

Kl. 13:19

(Ordfører)

Kim Edberg Andersen (NB):

Tak for det. Jeg vil bare lige sætte hælene i og slå helt fast, at hver gang jeg hører ordet NNP, kommer jeg til at stemme nej, hver gang det er muligt, fordi jeg synes, det er en forfærdelig idé, som har en masse problemstillinger med sig, som er blevet glemt i klimaråbets hellige navn. Derfor er jeg faktisk også bekymret for det her. Det kan godt være, fordi jeg er begavet med 18 ordførerskaber, at jeg ikke har fået læst det helt ned i detaljen, men det lød forbavsende meget for mig, som om det her har en god ting i sig, nemlig at gøre tingene nemmere for landmænd. Der er mange områder ude på landet, hvor det ikke giver mening lige at indhegne den sidste trekant, det er jeg fuldstændig enig i, og det er jeg også enig med ministeren i.

Men jeg læser det altså også på samme måde som min kollega fra Dansk Folkeparti, nemlig at naturnationalparkerne også får lidt lempeligere forhold, og jeg har ingen lyst til at se vildtgående bisonokser i Nordjylland rende ind i den nærmeste knallert, der kommer forbi – det har jeg ikke, og det får jeg ikke lyst til. Så derfor vælger jeg indtil videre at holde mig til den sikre gule knap i forhåbning om, at jeg i udvalgsarbejdet, når vi kommer til det, kan få en garanti for, at lige nøjagtig naturnationalparkerne naturligvis indhegner deres gange og stier og alle andre steder, hvor der kan være trafik, der skal igennem, for i Nye Borgerlige kommer vi ikke til at gøre det et komma nemmere at udsætte dyr, som man ikke gider at holde øje med. Så i Nye Borgerlige er vi uafklarede lige nu.

Kl. 13:20

Anden næstformand (Jeppe Søe):

Der er et enkelt spørgsmål, som måske kan skabe afklaring. Det er fra hr. Peter Juel-Jensen fra Venstre.

Kl. 13:20

Peter Juel-Jensen (V):

Tak. Jura er en svær ting. Jeg læser det her forslag på en sådan måde, at det eneste sted, hvor der er en undtagelse, er ved naturnationalparkerne. Måske ordføreren skulle prøve at spørge ministeren ind til det her, for jeg læser det ikke på den måde, som ordføreren står og fortæller om det her. Men jeg indrømmer, at jura er en svær ting, og det kan være, at jeg har misforstået noget. Men jeg synes bare, at den eneste ting, der er en undtagelse på, er naturnationalparkerne. Så prøv at udfordre ministeren på det.

Kl. 13:21

Anden næstformand (Jeppe Søe):

Ordføreren.

Kl. 13:21

Kim Edberg Andersen (NB):

Nu er jeg heldigvis belemret med en håndværksmæssig uddannelse, så ja, det er ikke jura, og jeg ved også godt, at jura nogle gange kan tales op til at være noget, og så finder man ud af, at det er noget helt andet. Men jeg var faktisk kommet til den konklusion, at jeg havde tænkt mig lige nøjagtig hernede at stille ministeren det spørgsmål, bare for lige at have det på kamera, hvis det nu viser sig, at det ikke er rigtigt. Så derfor, og det var også det, jeg sagde, er vi uafklarede lige nu, og når vi kommer hen til tredjebehandlingen, har jeg fået lov til at få de svar, også på bånd, som kunne være rare at have, hvis det nu viser sig, at sådan en simpel jord- og betonarbejder som mig har misforstået juraen.

Kl. 13:21

Anden næstformand (Jeppe Søe):

Værsgo.

Kl. 13:22

Peter Juel-Jensen (V):

Jamen jeg er gudskelov heller ikke tynget af den store juridiske indsigt, men jeg er tynget af, at jeg gerne vil samarbejde og sørge for, at vi vedtager den bedst mulige lovgivning herinde. Så hvis der er noget, som man umiddelbart ikke forstår eller ikke har styr på, skal man selvfølgelig udfordre den udøvende magt, og det er jo regeringen og dermed ministeren, så vi får de bedst mulige løsninger.

Jeg læser bare det her på en sådan måde, at naturnationalparkerne er undtaget for det her. Der er helt særlige regler for dem – gudskelov.

Kl. 13:22

Anden næstformand (Jeppe Søe):

Ordføreren.

Kl. 13:22

Kim Edberg Andersen (NB):

Jamen jeg stoler på ordføreren for Venstre – det gør jeg – og jeg vil nok sige, at hvis jeg skulle sende et spørgsmål til en minister, hver gang der var noget, jeg ikke forstod, skulle vi nok ansætte nogle flere mennesker ovre ved ministerens kontor, så det vil jeg undlade. Men lige her vil jeg selvfølgelig bruge min ret til at stille spørgsmål til det, jeg er i tvivl om.

Kl. 13:22

Anden næstformand (Jeppe Søe):

Så er det fru Marianne Bigum fra Socialistisk Folkeparti.

Kl. 13:22

Marianne Bigum (SF):

Mange tak for ordet, og tak til ordføreren. Som SF's naturordfører vil jeg egentlig gerne spørge til Nye Borgerliges naturpolitik, når nu ordføreren selv bringer det op. Hvis jeg forstår ordføreren korrekt, blev der sagt, at der ikke er nogen interesse i at sætte dyr ud i naturen, hvis der ikke også er mennesker til at holde øje med dem. Så jeg vil høre ordføreren om ordførerens bekymring i forhold til de dyr, der allerede er i naturen i dag, uden at mennesket holder øje med dem, og hvad ordføreren mener vi kan gøre i forhold til deres velbefindende.

Kl. 13:23

Anden næstformand (Jeppe Søe):

Ordføreren.

Kl. 13:23

Kim Edberg Andersen (NB):

Der er bare kæmpestor forskel på det, hvis du er en ræv, der er født i en rævegrav og er ræv altid, og så hvis du er en kalv, der bliver taget og sat ud, og så bliver der sagt: Nu er du vild, og så skal du klare dig selv. Der er kæmpe forskel. Der er forskel på vilde dyr og så tamdyr, man kalder vilde. Det er bare der, hvor jeg står.

Kl. 13:23

Anden næstformand (Jeppe Søe):

Spørgeren.

Kl. 13:23

Marianne Bigum (SF):

Mange tak. Det er jo sådan, at selv vilde dyr i naturen i dag har det rigtig, rigtig svært. Vi ved også at rævene har det svært derude: Der er skab, der er utøj, der er vigende plads, hvor de kan leve. Og det, vi netop forsøger at gøre med de her naturnationalparker, er at skabe nogle naturlige forhold, så dyrene har det bedre derude. Jeg deler ikke ordførerens bekymring i forhold til udsætning af de her dyr, for de her såkaldte tamdyr har det heller ikke særlig godt der, hvor de er i dag. Og jeg tror egentlig, de får et meget bedre liv ved at blive udsat i naturen, hvor de egentlig hører til.

Kl. 13:24

Anden næstformand (Jeppe Søe):

Ordføreren.

Kl. 13:24

Kim Edberg Andersen (NB):

Nu tror jeg, man tager munden for fuld, når man siger, at de tamdyr ikke har det godt. Jeg kender masser af landmænd, der til enhver tid vil invitere ordføreren ud og se, hvor godt køer har det, hvis de bliver behandlet professionelt af en landmand. Men skal vi ikke bare slå fast, at det jo er lidt betænkeligt, at man vil beklage, hvordan vilde dyr har det. Oppe i Nordjylland skyder vi en ræv med skab, for det er naturen. Det gør man ikke her, for I opdager den ikke. I opdager det ikke, når der ligger en hest i en sø og er druknet. I opdager det ikke, når en ko render rundt med klove, der skulle have været klippet for længe siden. Og når I gør, så siger I: Ups, det var en fejl. Altså, vilde dyr er vilde dyr. Tamdyr skal have menneskeligt opsyn.

Kl. 13:25

Anden næstformand (Jeppe Søe):

Tak til ordføreren. Så er det transportministeren.

Kl. 13:25

Transportministeren (Thomas Danielsen):

Tak for det, formand. Og tak for den spændende debat, som også bevægede sig en lille smule uden for Transportministeriets ressort, men det ændrer ikke på, at det var meget spændende at lytte til.

Men i dag, når vi behandler det her lovforslag, L 54, er det sådan, at større dyr skal holdes adskilt fra veje og stier, så de ikke ved krydsning skaber fare og kan være medvirkende til et færdselsuheld. Sådan er reglerne i dag, og jeg kan betrygge med, at det skal de også fortsætte med. Der er med andre ord det, som man kalder en hegningspligt, og det betyder, at dyrene skal indhegnes i forhold til alle de veje og stier, der går igennem et område. Det gælder både landmandens køer på markerne, kvæg i engområder og får, der anvendes til at afgræsse et større område. Men det gælder også, hvis man sætter større dyr ud, som ikke betragtes som husdyr i traditionel forstand. Det kan være hjorte, elge, vildheste, der sættes ud for at skabe større biodiversitet. Fordi færdselslovens definition af vej er så bred, som den er, er det faktisk ikke muligt at udsætte større dyr i områder, hvor der samtidig er veje eller blot mindre stier, der benyttes af offentligheden, og det gælder også, selv om der måske kun er adgang for fodgængere eller cyklister. Den eneste undtagelse til hegningspligten er i dag den, vi ser i naturnationalparkerne, hvor der gælder nogle særlige regler, som ikke har noget med det her lovforslag at gøre.

Den gældende hegnspligt findes af hensyn til færdselssikkerheden. Der kan opstå farlige situationer, når der er større dyr, der bevæger sig ud på vejen, særlig hvis der er veje med meget trafik, og derfor er der for mig ikke nogen tvivl om, at den gældende hegnspligt giver god mening i de fleste tilfælde. Men hvis vi taler om veje med meget begrænset trafik eller veje eller stier, hvor der kun er adgang for fodgængere og cyklister, er det begrænset, hvor store de færdselssikkerhedsmæssige udfordringer er. Og derfor mener jeg, at færdselslovens hegningspligt skal revideres, så den passer bedre til den praktiske virkelighed. Det er sund fornuft, og jeg mener, at det er muligt at gøre det på en færdselssikkerhedsmæssigt forsvarlig måde.

Det gælder først og fremmest i områder, hvor der ikke er almindelig adgang for biler eller andre motordrevne køretøjer. Det kan f.eks. være et engområde, hvor der er udsat kvæg, og hvor gående og cyklister har adgang. Det kunne også være et skovareal som f.eks. Gribskov, hvor der i visse dele af skoven ikke er almindelig adgang for motoriserede køretøjer. Men det gælder også i områder, hvor der er adgang for biler, hvis der i området ikke er væsentlige færdselsårer. I disse tilfælde skal trafiksikkerhedsrevisionen sikre, at der ikke er trafikale udfordringer ved at undlade hegning. Dyrehaven i Jægersborg er også et eksempel herpå, ligesom dele af Rebild Bakker er et område af denne karakter.

Med de foreslåede tilpasninger sikrer vi bedre mulighed for at kunne udsætte større dyr i sammenhængende naturområder. Samtidig sikrer vi også, at færdselslovens hegningsregler mere generelt tilpasses til den praktiske virkelighed, og at der kun stilles krav om hegning, når det giver mening efter færdselssikkerhedsmæssige hensyn. Så jeg ser frem til den videre behandling her i Folketinget, og jeg står naturligvis til rådighed for besvarelse af spørgsmål, der måtte opstå. Og jeg kan høre, at der har været spørgsmål fra bl.a. Dansk Folkeparti og Nye Borgerlige, som vi selvfølgelig gerne bistår med yderligere svar på eventuelle spørgsmål.

Kl. 13:29

Anden næstformand (Jeppe Søe):

Og et sådant spørgsmål er der netop fra hr. Kim Edberg Andersen, Nye Borgerlige.

Kl. 13:29

Kim Edberg Andersen (NB):

Jeg er jo heldigvis så ung herinde, at jeg stadig væk tager imod råd, så nu stiller jeg selvfølgelig ministeren det spørgsmål, som er mig meget magtpåliggende: Vil ministeren garantere mig, at de områder, vi nu kommer til at udlægge som naturnationalparker, ikke i fremtiden ved en senere revidering af den lov, som ministeren henviser til nu er gældende for naturnationalparkerne, lige nøjagtig vil blive omfattet af den her hegningslov?

For det, der er problemstillingen for mig, er dybest set ikke, om det er en landmand, der selv har mange arealer, og heller ikke, at naboen får lov at køre på vejen – det er ikke det, der er min problemstilling – men der er faktisk ofte nogle meget, meget store områder, hvor der er en tværgående trafik, der vil være nødvendig, eksempelvis i en landsdel som Nordjylland, en tværgående trafik, som måske efter københavnske forhold ikke er ret voldsom, men som dog er nødvendig. Og det, jeg godt kunne være bekymret for, er, at vi, fordi vi godt ved, at nationalparkerne kunne være en problemstilling, så nu siger, at de er undtaget.

Men kan ministeren garantere mig, at det ikke er ved at ændre i måden, man ser på det? Skal der her simpelt hen skrives ind, at naturnationalparkerne er undtaget, eller kan det flyttes, ved at man siger, at det bare er store dyr?

Kl. 13:30

Anden næstformand (Jeppe Søe):

Tak. Ministeren.

Kl. 13:30

Transportministeren (Thomas Danielsen):

Naturnationalparkerne har deres egen lov, så det her er noget, som er rettet mod andre områder. Det kan være landmanden, som har en sti, der går igennem et område, hvor han har græssende dyr, og han skal i dag rent faktisk hegne den sti fra, såfremt der var nogen, der kom gående der. Det gør han jo måske ikke, så man kan også sige, at det, vi laver med loven, sådan set bare er at få den tilpasset lidt mere til den praktiske virkelighed. Man kan måske også sætte to streger under det ved at sige, at det, vi gør med loven, bare er, at vi indfører sund fornuft i den, sådan at den også er i overensstemmelse med, hvad man ville gøre i praksis.

Så hører jeg ordføreren spørge lidt ind til vejmyndigheden. En vejmyndighed er jo Vejdirektoratet, hvis det er statsvejene, og det er kommunen, hvis det er private fællesveje, og det, der skelnes lidt imellem, er gennemfartsveje og fordelingsveje, som er én type trafik, som ordføreren nævner. De skal have det primære formål at afvikle trafik, og så er det jo klart, at det skal hegnes, og hvis der er tvivl om det, må man lave den her revision af området, som der står i loven.

Kl. 13:32

Anden næstformand (Jeppe Søe):

Tak for det. Spørgeren for den anden korte bemærkning.

Kl. 13:32

Kim Edberg Andersen (NB):

Men nu mangler jeg bare den der ene garanti. For der er masser af fornuft i det her forslag. Det er der, men der er også den der helt reelle bekymring, og det er jo selvfølgelig, fordi jeg kan se, hvad man ellers kan få tusket igennem, bare man kalder det klima og natur.

Vil ministeren garantere mig, at det her kommer til at gøre, at jeg, når nu naturnationalparkerne bliver oprettet, så vil kunne gå ud med min rygsæk og gå igennem dem og være sikker på, at der er hegn, hvor der er offentlig færdsel?

Kl. 13:32

Anden næstformand (Jeppe Søe):

Ministeren.

Kl. 13:32

Transportministeren (Thomas Danielsen):

Ordføreren spørger ind til, hvad lovgivningen bliver i nationalparkerne, og jeg er ikke minister for naturnationalparker, og den her lov omfatter ikke naturnationalparker. Det vil givetvis være sådan, at det, når vi laver en generel lov, så også er noget af det, som kommer til at gælde i områder, hvor der er en naturnationalpark. Men ordføreren stiller jo nogle spørgsmål omkring, hvordan vi indretter naturnationalparkerne, og det har bare ikke noget med den her lov at gøre. Det har noget at gøre med alle mulige andre områder. Så man kan sige, at ordføreren, hvis ordføreren tager til Rebild, så vil kunne køre igennem områder i Rebild, hvor der er får, der går og græsser, og at ordføreren vil kunne gøre det, uden at de får skal være hegnet væk fra vejen. Så det, vi foreslår her, har ikke noget med naturnationalparkerne at gøre.

Kl. 13:33

Anden næstformand (Jeppe Søe):

Tak for det. Fru Jette Gottlieb.

Kl. 13:33

Jette Gottlieb (EL):

Jeg vil bare gerne bede ministeren bekræfte, at det her er en lov, der handler om, at man ikke har pligt til at hegne, men at man selvfølgelig lokalt har en mulighed for at hegne, hvis man finder det hensigtsmæssigt, lad os sige en nabo til en skovbørnehave eller et eller andet, der godt kan bede om og måske også få gennemført en hegning omkring en sti, de benytter særlig meget eller i særlige tilfælde osv.

Kan ministeren bekræfte, at det ikke er en lov, der forhindrer hegning, men en lov, der ophæver pligten til at hegne?

Kl. 13:33

Anden næstformand (Jeppe Søe):

Ministeren.

Kl. 13:33

Transportministeren (Thomas Danielsen):

Det er jo helt korrekt. Altså, det, vi gør her, er jo ikke, at vi vil diktere nogen og sige, at du skal hegne det. Det er omvendt. Vi siger netop, som ordføreren siger, at man nu lovliggør, at man ikke hegner, f.eks. en sti, der går igennem et engområde, hvor det jo slet ikke ville give mening at hegne den sti fra. For vi ønsker jo nok i bund og grund alle sammen så få hegn i naturen som overhovedet muligt, og her bruger vi altså sund fornuft. Det er godt for landmændenes pengepung, og det er også kun sund fornuft i forhold til vildtet og dyrenes frie bevægelighed.

Kl. 13:34

Anden næstformand (Jeppe Søe):

Der er ikke flere, der har bedt om ordet, og forhandlingen er sluttet. Tak til ministeren.

Jeg foreslår, at lovforslaget henvises til Transportudvalget. Hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

24) 1. behandling af lovforslag nr. L 62:

Forslag til lov om ændring af jernbaneloven og lov om DSB. (Revision af visse regler på jernbaneområdet).

Af transportministeren (Thomas Danielsen).

(Fremsættelse 15.03.2023).

Kl. 13:34

Forhandling

Anden næstformand (Jeppe Søe):

Forhandlingen er åbnet. Og den første ordfører er hr. Thomas Jensen fra Socialdemokratiet. Værsgo.

Kl. 13:35

(Ordfører)

Thomas Jensen (S):

Tak, formand. Lovforslaget skal bidrage til, at trafikken på vores jernbanenet bliver mere sikker, bliver mere fremkommelig og har en god samfundsøkonomi. Det første element er, at dansk lov skal bringes i overensstemmelse med EU-reguleringen. Som følge af en åbningsskrivelse fra 2021 sikrer vi nu korrekt implementering af EU-reguleringen i vores lovgivning. I dag er det sådan, at trafikale og tekniske sikkerhedsregler godkendes af Trafikstyrelsen. For at sikre reglernes overensstemmelse med EU-reguleringen foreslås godkendelsesordningen ændret, hvorefter udarbejdelse og ændring af sikkerhedsregler fremadrettet skal foretages af den enkelte virksomhed i henhold til virksomhedens sikkerhedsledelsessystem. Trafikstyrelsen fører tilsyn med jernbanevirksomhederne og infrastrukturforvalterne og vil fremover også have fokus på håndteringen af sikkerhedsregler.

Lovforslagets andet element handler om det nye signalsystem og Banedanmarks mulighed for udleje af ombordudstyr. I forbindelse med udrulningen af signalprogrammet på det danske jernbanenet overgår stadig flere strækninger til nye digitale signaler, og for at kunne køre på strækninger med de nye signaler skal eksisterende togsæt, lokomotiver og arbejdskøretøjer ombordudrustes med et udstyr, der gør det muligt for togene at kommunikere med de nye signaler. Det betyder, at togsæt, lokomotiver og arbejdskøretøjer, som ikke har fået indbygget ombordudstyr, ikke vil kunne køre på strækninger, hvor nye digitale signaler er taget i brug. Og det kan i værste fald betyde, at f.eks. godstransport på en jernbane vil risikere at skulle indstilles, hvis lokomotivet ikke er udrustet med det her ombordudstyr. Derfor giver lovforslaget mulighed for, at Banedanmark på markedsvilkår kan udleje de her ETCS-udrustede togsæt og lokomotiver, indtil jernbanevirksomhederne får udrustet deres eget materiel.

Et tredje element i lovforslaget handler om en ekspropriationshjemmel til brug for etablering af erstatningsnatur. Når Banedanmark anlægger jernbane eller udfører arbejder i tilknytning til jernbanen, vil det af og til påvirke naturområder, og det sker eksempelvis, når Banedanmark i forbindelse med anlægsarbejdet skal igennem natur, der er beskyttet efter naturbeskyttelsesloven. Og her skal Banedanmark etablere erstatningsbiotoper for beskyttede naturtyper. Problemet er, at Banedanmark i dag ikke har en ekspropriationshjemmel til at ekspropriere arealer til erstatningsbiotoper. Og lovforslaget giver derfor mulighed for, at Banedanmark vil kunne foretage de her ekspropriationer til at etablere de her erstatningsbiotoper, så Banedanmark kan leve op til sine forpligtelser efter naturbeskyttelsesloven. Der er dog en forventning om og en forhåbning om, at Banedanmark fortsat vil kunne håndtere de her ekspropriationssager ved sådan almindelig indgåelse af aftaler med lodsejere.

Det næste element handler om transport af farligt gods. Det foreslås, at transportministeren får mulighed for at fastsætte nærmere regler for transport af farligt gods, herunder forbud mod transport af farligt gods, når det er begrundet i andre hensyn end sikkerheden under transport. Hvis en jernbanevirksomhed har en intention om at transportere meget farligt gods i Danmark, vil bestemmelsen gøre det nemt at nedlægge forbud, og det må siges at være et særdeles godt tiltag.

Lovforslagets sidste element om straffebestemmelser har en særdeles tragisk baggrund. Vi husker alle den forfærdelige togulykke på Storebæltsbroen den 2. januar 2019. Ulykken og forløbet herefter viste os, at vi mangler lovgivning, så der kan placeres et ansvar, hvis virksomheder ikke lever op til deres sikkerhedsmæssige forpligtigelser. Det går ganske enkelt ikke. Derfor lægger vi op til en ændring af jernbaneloven, som vil medføre, at virksomheder vil kunne straffes, når vilkår og betingelser knyttet til deres sikkerhedscertifikat og EU-sikkerhedscertifikat overtrædes. Og jernbanevirksomheder vil f.eks. kunne straffes for overtrædelse af en betingelse om at gennemføre kompetenceudvikling af medarbejdere i sikkerhedskritiske funktioner. Det er et nødvendigt tiltag, som skal forebygge ulykker og skabe en mere sikker transport på de danske jernbaner.

Samlet set sikrer det her lovforslag en mere gennemskuelig lovgivning, som understøtter tryghed og sikkerhed på transportområdet, samtidig med at vi lever op til vores forpligtigelser i EU. Socialdemokratiet støtter forslaget.

Kl. 13:39

Anden næstformand (Jeppe Søe):

Der er en kommentar fra hr. Kim Edberg Andersen, Nye Borgerlige.

Kl. 13:39

Kim Edberg Andersen (NB):

Det handler dybest set om en bekymring om ekspropriationsdelen. Min bekymring går på, at staten nu mener, at når de planlægger en jernbane gennem et naturområde, som de måske ejer, men hvor de ikke ejer de omkringliggende arealer, så kan de få lov til at gå ind og ekspropriere i forhold til private, ganske almindelige mennesker, for nu får DSB muligheden for at udpege det. Det er sådan, jeg læser det – at det er muligheden. Er ordføreren enig i, at det er den mulighed, man giver DSB nu? Og at det så kan være nødvendigt, er fint, men det er for at få forståelsen, i forhold til at staten nu vil kunne ekspropriere privat ejendom igennem DSB.

Kl. 13:40

Anden næstformand (Jeppe Søe):

Ordføreren.

Kl. 13:40

Thomas Jensen (S):

Ja, det er sådan, jeg forstår forslaget. Men dertil skal også siges, at når vi blandt transportordførerne sidder og diskuterer vedtagelse af nye jernbaner, tager vi jo rigtig, rigtig meget hensyn til, hvad det er for en natur, der ligger omkring sådan en eventuel ny jernbane. Og der gør vi jo alt, hvad vi kan, for, at det ikke kommer til at ligge i sådan en natur, som vi gerne vil beskytte. Jeg forstår også, at praksis er, at Banedanmark plejer at kunne indgå aftaler med private lodsejere. Den her del af lovforslaget skal bruges, hvis det virkelig går i hårdknude og man så får brug for at skulle ekspropriere. Jeg håber ikke, at vi kommer dertil; jeg håber på, at man kan gøre det på et almindeligt aftalegrundlag. Men vi er i hvert fald med på at give Banedanmark den mulighed, for Banedanmark skal kunne leve op til sine forpligtigelser i naturbeskyttelsesloven.

Kl. 13:41

Anden næstformand (Jeppe Søe):

Spørgeren.

Kl. 13:41

Kim Edberg Andersen (NB):

Det er der, min bekymring er. Der er jo nogle af de jernbanestrækninger, som har været på tegnebrættet, som kommer til at gå igennem beskyttet natur. Og noget natur er selvfølgelig meget mere beskyttet end andet, men min bekymring går virkelig på, at fordi vi lægger en jernbane i et § 3-område og vi ikke har jord nok på statens hænder, så går vi ud og tager privat ejendom for at lave tilsvarende antal kvadratmeter et andet sted. Det er det, der bekymrer mig lidt – det må jeg indrømme.

Kl. 13:42

Anden næstformand (Jeppe Søe):

Ordføreren.

Kl. 13:42

Thomas Jensen (S):

Jamen det er jo fair nok at have den bekymring, og jeg vil også opfordre til, at spørgeren rejser det i udvalgsbehandlingen, sådan at vi kan få det afklaret. Det kunne måske også være interessant, at vi så på, hvor ofte der egentlig har været problemer for Banedanmark, når de skal anlægge erstatningsnatur. Jeg tror ikke, problemet er så stort. Det handler mere om, at vi skal have en sikkerhed for, at hvis problemet opstår i fremtiden, skal Banedanmark have det her instrument.

Kl. 13:42

Anden næstformand (Jeppe Søe):

Tak til ordføreren. Næste ordfører er hr. Peter Juel-Jensen fra Venstre.

Kl. 13:42

(Ordfører)

Peter Juel-Jensen (V):

Tak for det, formand. Også her vil jeg starte med at rose min kollega fra Socialdemokratiet for en meget grundig beskrivelse af lovforslaget, og derfor vil jeg kun knytte et par ganske få ord til det. Formålet med lovforslaget er jo at bringe jernbanelovens regler og bestemmelser i overensstemmelse med EU-reguleringen på området. Og jernbanen er i meget høj grad underlagt en EU-regulering med henblik på at skabe fælles jernbanemuligheder, således at vi alle sammen i højere grad kan benytte banen til både transport af passagerer og af gods. Det er en stor del af det, som det her forslag omhandler. Vi støtter fra Venstres side forslaget.

Kl. 13:43

Anden næstformand (Jeppe Søe):

Tak til ordføreren. Næste ordfører er hr. Peter Have fra Moderaterne.

Kl. 13:43

(Ordfører)

Peter Have (M):

Tak for det, hr. formand. Jeg tilslutter mig min gode kollegas ros af Socialdemokratiets ordfører for den meget grundige gennemgang. Hos Moderaterne støtter vi op om det her forslag, og det gør vi, fordi vi mener, det er vigtigt at skabe et europæisk fællesskab omkring jernbaneområdet og lave harmoniserede regler, således at vi i fremtiden ikke risikerer sager og ulykker, som falder imellem to landes forskellige regler.

Jeg vil også lige nævne det her med den forfærdelige ulykke på Storebæltsbroen, som vi alle sammen husker, og som kostede otte mennesker livet. Sådan en ulykke må simpelt hen ikke ske. Vi kan desværre ikke lovgive os ud af det, men vi kan sikre, at såfremt noget lignende sker igen, vil virksomheder og andre aktører kunne blive stillet til ansvar for deres forpligtelser. Det er vigtigt, fordi vi skylder de implicerede parter i sådanne ulykker at kunne stille nogen til ansvar og give dem en form for afslutning, men også, fordi det forhåbentlig kan medvirke til, at lignende ulykker aldrig vil ske i fremtiden. Moderaterne støtter op om forslaget.

Kl. 13:44

Anden næstformand (Jeppe Søe):

Tak til ordføreren. Den næste ordfører er fru Marianne Bigum fra Socialistisk Folkeparti.

Kl. 13:44

(Ordfører)

Marianne Bigum (SF):

Mange tak. Jeg taler igen på vegne af fru Sofie Lippert. Lovforslaget berører flere dele af lovgivningen på jernbaneområdet, og det søger bl.a. at imødekomme  åbningsskrivelsen og rette op på en alt for stram dansk minimumsimplementering ved at præcisere den nuværende lovgivning, så den følger den fornuftige og praktiske EU-regulering. Det kan vi godt lide. Tiden er løbet fra stramme nationale jernbanelove, og i EU skal vi have fuld damp på at få ensartede regler for opgradering af vores lange skinner.

Dermed lægger lovforslaget op til, at Banedanmark mod betaling kan samarbejde smidigt med operatører og stille ombordudrustet materiel til rådighed, dvs. dimser, som kan kommunikere med signalsystemerne. Dette nybrud i jernbaneloven giver sikkerhedscertificerede jernbanevirksomheder mulighed for at køre på flere af de danske togstrækninger med de nye digitale signalsystemer. Tilsvarende er ensartede regler for især ledningsarbejder langs jernbaner afgørende for udviklingen og for fjernelsen af fortolkningstvivl om ansvar ved disse arbejder, hvilket er til gavn for alle. Endvidere er det af hensyn til jernbaneinfrastrukturens funktionalitet og økonomi hensigtsmæssigt at kunne afvise ønsker fra tredjeparter om nye arbejder tæt ved jernbanen.

Et af de vigtigste områder i lovforslaget er dog, at Banedanmark ligestilles med vejmyndighederne i forhold til ekspropriation, når det gælder etablering af erstatningsbiotoper, hvis de opnår dispensation til at nedlægge beskyttet natur. Det vil være med til at reducere tabet af biodiversitet og bevare naturlige levesteder, især fordi det nye naturområde skal være større end det nedlagte. Det er SF's tilgang, at arealer, der vælges til erstatningsbiotoper i videst muligt omfang skal matche de abiotiske faktorer, der gælder der, hvor beskyttet natur planlægges nedlagt, og der gives de bedste muligheder, herunder hvad angår afstand og tid, for, at arter kan reetablere sig det nye sted.

SF støtter forslagets videre behandling. Tak for ordet.

Kl. 13:46

Anden næstformand (Jeppe Søe):

Tak til ordføreren. Den næste ordfører er hr. Kenneth Fredslund Petersen fra Danmarksdemokraterne.

Kl. 13:47

(Ordfører)

Kenneth Fredslund Petersen (DD):

Tak, formand. Det er lige ved at være en fordel at komme så langt nede i rækken, for det meste af det, jeg har skrevet her, er jo blevet sagt mere end en gang. Jeg tror, jeg vil begrænse mig til at sige, at vi faktisk er enige langt hen ad vejen – også med de foregående talere. Vi stiller os altså positivt til lovforslaget, men har bemærket et høringssvar fra DI Transport, hvor der – som det også er blevet nævnt før – udtrykkes en undren over de vide beføjelser, der gives i forhold til det farlige gods. Det tænker jeg vi skal have en debat om, når vi når til udvalgsbehandlingen. Ligeledes bemyndiges ministeren til at fastsætte regler om forvaltning og betaling for brug af jernbanerelaterede servicefaciliteter og de ydelser, der leveres i disse faciliteter. Med det foreslåede lovforslag får ministeren altså en vid beføjelse til at kunne gribe direkte ind i prisstrukturen på markedet, hvis jeg har forstået det korrekt. Det skal vi selvfølgelig lige have en samtale om. Tak.

Kl. 13:48

Anden næstformand (Jeppe Søe):

Tak til Danmarksdemokraterne. Der er ingen kommentarer fra salen. Den næste ordfører er hr. Niels Flemming Hansen fra Det Konservative Folkeparti.

Kl. 13:48

(Ordfører)

Niels Flemming Hansen (KF):

Mange tak for det, formand. Min kollega, Thomas Jensen fra Socialdemokratiet, har jo tidligere på dagen så fint fremlagt, hvad dette forslag omhandler. Vi er ude i lidt af et bunkebryllup her. Dels har vi jo at gøre med en regulering, som det falder meget naturligt at bakke op om, dels er der lagt op til en øget grad af sikkerhed på jernbaneområdet og øgede muligheder for at tilpasse jernbanelovens område til lokale, regionale og private baner. Det er alt sammen meget, meget godt.

Det er i det hele taget et lovforslag, der ligger lidt til højreskøjten, indtil man læser høringssvarene og måske specielt høringssvaret fra DI Transport. Her må jeg sige, at jeg bliver en lille smule bekymret. Som regel plejer der i de her høringssvar at stå et eller andet positivt, men det er fuldstændig fraværende her, og det gør, at vi under andenbehandlingen vil stille en hel del spørgsmål, og at vi forholder os uafklaret på nuværende tidspunkt – også på grund af ekspropriationsreglerne. Men det hælder dog til den forsigtigt positive side. Jeg skulle hilse fra LA og sige, at de igen igen er enige med Det Konservative Folkeparti.

Kl. 13:49

Anden næstformand (Jeppe Søe):

Tak til ordføreren. Næste ordfører er fru Jette Gottlieb fra Enhedslisten.

Kl. 13:49

(Ordfører)

Jette Gottlieb (EL):

Tak. Enhedslisten finder det vigtigt, at vi synkroniserer jernbanetransporten, så der bliver meget få tekniske hindringer for togdrift over grænserne, men der er et par men'er. Jeg har to overvejelser. Vi er midt i en lang fase med udrulning af nye signalsystemer, specielt ETCS, men hvad med overgangsperioden? Endnu er der ATC, det gamle system, hele vejen fra Sverige til Tyskland via Roskilde og Padborg. Det er dog fjernet fra Køge Nord, men pyt. Men i det øjeblik, hvor bare en enkelt delstrækning mellem Peberholm og Padborg overgår til udelukkende ETCS, vil det ikke længere være muligt at køre gennem Danmark mod lokomotiver, der ikke foruden ATC er forsynet med det kostbare ETCS-system. Lovforslaget vil gøre det muligt for Banedanmark at opkræve betaling for at stille udstyr eller materiel til rådighed for godkendte jernbanevirksomheder. Betyder bestemmelsen, at det her kan blive meget dyrt, og at det i overgangsfasen vil være meget dyrt at køre igennem Danmark eller rundt i Danmark, fordi Banedanmark har mulighed for at opkræve den betaling? Det kan også blive rigtig besværligt. Hvilke overvejelser ligger der om overgangsperioden? Sandt at sige er jeg meget opmærksom på, om vi med det her i en længere årrække kommer til at lave barrierer for en helt nødvendig omstilling af godstransporten fra vej til bane. Når man i godstransporten taler om længere og tungere vogne, kalder jeg det altså jernbanevogne, og derfor er det rigtig vigtigt, at vi ikke har nogen barrierer for, at vi får omlagt godstransporten til bane, og det synes jeg der ligger i det her man kan.

Min anden overvejelse handler om pligterne i forbindelse med potentielle ulykker; der er tale om en tavshedspligt. Med lovforslaget udvides tavshedspligten fra at omfatte Trafikstyrelsen samt tilkaldte sagkyndige til at omfatte hele Transportministeriets ressortområde, og det vil sige, at der simpelt hen vil være tavshedspligt omkring eventuelle ulykker, og der vil jeg godt spørge: Hvad betyder det for offentlighedens adgang til oplysninger om ulykker, forløbere for ulykker samt sikkerhedsmæssige uregelmæssigheder? Vil jernbanevirksomheder og virksomheder inden for Transportministeriet blive pålagt at etablere whistleblowerordninger? Det er jo ret vigtigt i sådan en situation. I hvilket omfang vil rapporter om ulykker og forløbere for ulykker samt sikkerhedsmæssige uregelmæssigheder blive gjort offentligt tilgængelige, såfremt ændringen besluttes? Det synes jeg også er uklart. Og hvad ville det have betydet for mulighederne for undersøgende journalistik, altså som vi oplevede det efter ulykken på Storebæltsbroen, hvis den udvidede tavshedspligt allerede havde været gældende? Altså, det er hele Transportministeriets ressortområde. Det forstår jeg simpelt hen ikke. Men jeg er meget klar til at stille en række spørgsmål i udvalgsarbejdet, og det kommer jeg også til at gøre.

Kl. 13:52

Anden næstformand (Jeppe Søe):

Tak til ordføreren. Den næste ordfører er hr. Nick Zimmermann fra Dansk Folkeparti.

Kl. 13:53

(Ordfører)

Nick Zimmermann (DF):

Tak for det. Jamen her er der tale om et lovforslag, der indeholder en lang række tekniske ændringer i forhold til jernbaneloven. Lovforslaget er jo foranlediget af, at EU-Kommissionen har sendt en åbningsskrivelse til Danmark for at påpege, at vi i Danmark ikke har implementeret en række bestemmelser i flere EU-direktiver på jernbaneområdet.

Langt hovedparten af delene i lovforslaget er sådan set uproblematiske og giver jo egentlig rimelig god mening. Og det er også meget glædeligt, at forslaget præciserer, at det bliver muligt at pålægge straf i tilfælde, hvor eksempelvis gods ikke er fastspændt tilstrækkeligt, og at gøre virksomheder strafferetligt ansvarlige, når deres togmateriale er årsag til ulykker eller farlige situationer; de fleste af os erindrer sikkert ulykken den 2. januar 2019, hvor otte mennesker mistede livet på Storebæltsbroen, fordi en trailer ikke var låst fast. Derfor er det overordnet vigtigt, at der ikke er tvivl om, at anklagemyndigheden kan komme efter virksomheder, der ikke lever op til deres ansvar for, at sikkerheden ved jernbanedrift er i orden.

Der er imidlertid et enkelt forhold, der påkalder sig kritisk opmærksomhed, i forslaget, og det drejer sig om den bestemmelse, der giver mulighed for at ekspropriere arealer eller rettigheder over arealer til etablering af erstatningsbiotoper, der aktualiseres som følge af jernbanens anlæg i naturområder.

Bestemmelserne om ekspropriation er fastlagt i grundlovens § 73, og heraf fremgår det, at ejendomsretten er ukrænkelig, og at ekspropriation kun må finde sted, hvor almenvellet kræver det. Man kan efter Dansk Folkepartis opfattelse rejse berettiget tvivl om, hvorvidt en etablering af erstatningsbiotoper er almenvellet så påkrævet, at det kan berettige ekspropriation.

Dansk Folkepartis opfattelse er, at man skal være yderst tilbageholdende med at anvende ekspropriation. Vi tager det meget alvorligt, når det af vores grundlov fremgår, at ejendomsretten er ukrænkelig. Jeg kan derfor heller ikke for nuværende tilkendegive, om Dansk Folkeparti vil stemme for hele forslaget i dets nuværende form; det må bero på en afklaring i forbindelse med udvalgsarbejdet. Tak.

Kl. 13:55

Anden næstformand (Jeppe Søe):

Tak til ordføreren. Næste ordfører er hr. Kim Edberg Andersen fra Nye Borgerlige.

Kl. 13:55

(Ordfører)

Kim Edberg Andersen (NB):

Er Nye Borgerlige med på at gøre det nemmere for staten at ekspropriere? Nej tak. Længere er den ikke. Der er rigtig, rigtig mange gode ting i det her, også ting, der som noget helt naturligt bliver implementeret, og som vi godt kunne bakke op. Der er vel otte, ni, ti separate lovforslag inkorporeret i det her ene lovforslag. Havde vi nu delt det op, sådan at man havde taget hver enkelt lækre ting for sig selv, havde Nye Borgerlige nok godt kunnet stemme for det.

Nu kommer jeg jo til at stå som ham, der er fuldstændig ligeglad med alt det andet, fordi jeg kommer til at sige, at jeg ikke kommer til at støtte forslaget. Det gør jeg ikke, fordi vi er for mindre stat og mere menneske og ikke omvendt, og lige så snart man begynder at sige, at staten skal have nemmere adgang til at ekspropriere – uanset grunden til det – så stritter alle hårene på sådan en rigtig borgerlig som mig.

Så vi kommer ikke til at støtte forslaget. Vi kan stille os op i en lang talerrække og tale om alle de fortræffeligheder, der er. Men så er der den her ene torn, der rammer mig lige i øjet. Det er den, der gør mest ondt, og derfor vil vi forhåbentlig se et lovforslag, der så bliver delt op i ti lækre dele, hvor jeg kunne tage de ni at sige ja til. Det kommer nok ikke til at ske, så jeg tror, at vi kommer til at stemme imod, desværre – til ni gode og et meget skidt forslag. Nye Borgerlige kan ikke støtte lovforslaget.

Kl. 13:56

Anden næstformand (Jeppe Søe):

Tak til ordføreren. Til sidst er det transportministeren.

Kl. 13:57

Transportministeren (Thomas Danielsen):

Tak for det, formand. Jeg vil også gerne indledningsvis takke ordførerne for den positive modtagelse af forslaget, også på trods af Nye Borgerliges bekymring i forhold til et lille hjørne af forslaget. Jeg ser frem til behandlingen af lovforslaget i Folketinget her i den kommende periode, hvor jeg forhåbentlig også kan være med til at udrede nogle af de spørgsmål og eventuelle misforståelser, som jeg kan høre det også er forbundet med.

Formålet med lovforslaget er for det første at sikre, at jernbanelovens regler bringes i overensstemmelse med EU's regulering på jernbaneområdet. For det andet er det, at lovens regler opdateres og forbedres, så lovgivningen gøres mere tydelig og enkel for jernbanemarkedets aktører. Lovforslaget indeholder i forlængelse heraf en række konkrete ændringer. Så nu ser vi frem til at drøfte det med ordførerne i forbindelse med ordførernes udvalgsbehandling.

Lovforslaget omhandler bl.a. præcisering af lovens anvendelsesområde, ekspropriationshjemmel til opførelse af erstatningsnatur, mulighed for at forbyde transporter med særlig farligt gods på jernbaneområdet samt mulighed for udlejning af togmateriel til de nye signalsystemer. Derudover vil jeg særlig fremhæve to vigtige emner, som lovforslaget håndterer.

Jernbanen er i meget høj grad underlagt EU's regulering med henblik på at skabe et fælles europæisk jernbaneområde med harmoniserede regler, og det her lovforslag vil i højere grad bringe den danske jernbanelovgivning i overensstemmelse med de europæiske regler og den europæiske regulering. Det følger bl.a. af en åbningsskrivelse, som ministeriet modtog i juni 2021. Som følge heraf blev reglerne om lovens anvendelsesområde, regler om regnskaber, regler om Jernbanenævnet gjort mere klare og er nu bragt i overensstemmelse med EU-reguleringen. Med implementeringen har Transportministeriet haft særligt fokus på at sikre principperne for minimumsimplementering af EU-reguleringen. Det leder mig hen til det andet vigtige formål med forslaget.

På baggrund af Storebæltsulykken i 2019 og de efterfølgende hændelser stod det klart, at der ikke var et tilstrækkelig klart hjemmelsgrundlag for at pålægge virksomhederne straf for manglende iagttagelse af deres forpligtelser. Det er endvidere vanskeligt som følge af EU-reguleringen at præcisere ansvaret for jernbaneaktørerne, når det gælder ansvar reguleret igennem EU-forordninger. Lovforslaget indeholder derfor en præcisering af jernbanelovens § 117, stk. 2, som vil medføre, at der kan fastsættes regler ved bekendtgørelse, som straffer virksomheder for uoverensstemmelser med de bestemmelser, der følger af forordningen, herunder bilag til forordningen udstedt af Den Europæiske Union.

Med denne fremgangsprocedure vil jernbanevirksomheder kunne blive underlagt strafansvar for manglende iagttagelse af kravet om, at godsvogne er læsset på en sikker og forsvarlig måde under hele transporten. Det er et krav, der følger direkte af EU-forordningen, men også andre aktører vil blive underlagt et strafansvar for de forpligtelser, der gælder for dem, og det er af en væsentlig betydning for jernbanesikkerheden.

I forhold til de bekymringer, der har været, kan jeg jo konstatere, at Danmarksdemokraterne ønsker opfølgende drøftelser. Dem imødekommer jeg meget gerne. Der var et spørgsmål omkring erstatningsnatur, som er helt naturligt at indskrive i loven, og som mest af alt måske minder lidt om en forglemmelse, ligesom når vi laver alt muligt andet infrastruktur. I øvrigt tror jeg, at de lodsejere vil være glade for, at det er erstatningslignende priser, som de eventuelt ville kunne lave frivillige aftaler op imod.

Der har også været udtrykt en bekymring fra Det Konservative Folkepartis side i forhold til høringssvaret fra DI Transport i forbindelse med prissætningen for servicefaciliteter. Jeg kan så sige, at vi siden høringssvaret faktisk har imødekommet DI Transport i forhold til den bekymring. Dernæst har de jo haft en bekymring i forhold til det strafansvar, man nu vil kunne pålægge i forlængelse af Storebæltsulykken, og det har vi så ikke imødekommet dem på, men det var jo sådan en anden del af bekymringen.

Kl. 14:01

Fru Jette Gottlieb har udtrykt en bekymring for, om lovforslaget i sin helhed kommer til at virke som en begrænsning for godstransporten. Det er bestemt ikke intentionen, men det er klart, at nogle måske vil fortolke det, at vi nu pålægger virksomheder og operatører et strafansvar, og de øgede sikkerhedsregler, der kommer, som noget, som ville kunne have en negativ impact på villigheden, eller hvor attraktivt det er med godstransport. Men der er ikke nogen intentioner om at begrænse godstransporten på skinner med det her lovforslag, og hvis ordføreren har nogle konkrete bekymringer, tager vi dem selvfølgelig meget gerne efterfølgende inden andenbehandlingen. Det skulle være mine ord. Tak, formand.

Kl. 14:02

Anden næstformand (Jeppe Søe):

Tak for det. Fru Jette Gottlieb.

Kl. 14:02

Jette Gottlieb (EL):

Altså, jeg er enig med de ordførere, der siger, at det her er et rent bunkebryllup, og derfor vil jeg så nøjes med kun at spørge om to ting. For det første: Er ministeren af den opfattelse – og nu snakker jeg ikke om sikkerhedsbestemmelserne, men simpelt hen om signalsystemerne – at det i en overgangsperiode, hvor man er henvist til at Banedanmark skal stille materiel til rådighed, vil hæmme overgangen af gods til bane? Og jeg vil lige i den sammenhæng sige, at det i forrige periode jo var en del af infrastrukturaftalen, at man afsatte midler til, at godstransportører kunne få tilskud til at leje lokomotiver og andet, og det blev pillet ud af aftalen, som jeg nu forstår ministeren. Men betyder det samspil ikke, at ministeren rent faktisk er medvirkende til at hindre godstransport på bane? Det var det ene.

Det andet er spørgsmålet om tavshedspligten på hele Transportministeriets ressortområde. Er det virkelig velment?

Kl. 14:03

Anden næstformand (Jeppe Søe):

Ministeren.

Kl. 14:03

Transportministeren (Thomas Danielsen):

Altså, jeg synes, vi skal tage de her spørgsmål bilateralt, for ordføreren har ret i, at det her er lidt af et bunkebryllup. Men det er måske også svært at dele det enormt meget op på en måde, hvor vi så ikke også kommer til at involvere de forskellige aspekter, der er i lovforslaget, med hinanden, altså hvis man nu skulle dele det op. Og så er det meget teknisk tungt, og det anerkender jeg også, og derfor stiller jeg alle de eksperter, vi har, til rådighed for alle de spørgsmål, ordførerne kan have, for man skal selvfølgelig vide, hvad det er, man lægger stemmer til. Og derfor vil jeg gøre alt, hvad jeg kan, for det.

I forhold til godstransporten kan jeg bare sige, at der er ikke nogen intention om at lave begrænsninger for godstransporten, men skulle der være noget teknik, nogle teknikaliteter ved forslaget, som ordføreren er bekymret for, så lad os se på det. Det er ikke sikkert, at det skal løses i forslaget – det kan være, at det skal løses ved siden af det her forslag. Men det mødes jeg meget gerne med ordføreren og de øvrige ordførere om.

Kl. 14:05

Anden næstformand (Jeppe Søe):

Anden korte bemærkning.

Kl. 14:05

Jette Gottlieb (EL):

Jamen så vil jeg stille det andet spørgsmål, som handler om det med tavshedspligt, for det bekymrer mig, hvis man lukker sig om sig selv i forbindelse med ulykker og andre ting. Og så kan jeg nøjes med at spørge helt konkret: Har man tænkt at pålægge hele systemet en whistleblowerordning, som ikke i øjeblikket er pålagt? Og grunden til, at jeg spørger om det, er selvfølgelig, at jeg vil vide, om det er muligt at få lavet de undersøgelser, man lavede efter ulykken på Storebæltsbroen, når den her lov er gennemført.

Kl. 14:05

Anden næstformand (Jeppe Søe):

Ministeren.

Kl. 14:05

Transportministeren (Thomas Danielsen):

Jamen altså, igen vil jeg henvise til, at jeg synes, vi skal sætte os sammen med de eksperter, der er, for jeg kan jo godt svare på, hvad der er af intentioner osv., men lad os nu få vores jurister og eksperter på området med i den her meget tekniske diskussion omkring, hvad man gør, hvad man kan gøre, og hvad der vil være af følgevirkninger osv. osv. Så lad os tage en grundig drøftelse af det her, og jeg stiller meget gerne op til en teknisk gennemgang af det.

Kl. 14:06

Anden næstformand (Jeppe Søe):

Tak til ministeren.

 Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Transportudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 14:06

Meddelelser fra formanden

Anden næstformand (Jeppe Søe):

I dag er der yderligere anmeldelser:

Finansministeren (Nicolai Wammen):

Lovforslag nr. L 65 (Forslag til finanslov for finansåret 2023),

Lovforslag nr. L 66 (Forslag til lov om ændring af lov om fastsættelse af udgiftslofter for stat, kommuner og regioner for finansåret 2023, lov om fastsættelse af udgiftslofter for stat, kommuner og regioner for finansåret 2024 og lov om fastsættelse af udgiftslofter for stat, kommuner og regioner for finansåret 2025 (Konsekvenser af forslag til finanslov for 2023 m.v.)) og

Lovforslag nr. L 67 (Forslag til lov om fastsættelse af udgiftslofter for stat, kommuner og regioner for finansåret 2026).

Titler på de anmeldte sager vil fremgå af Folketingstidende.dk (jf. ovenfor).

Der er ikke mere at foretage i dette møde.

Tak for ordet, tak for ordene, og også tak til baglandet, hvad enten I sidder her oppe på tilhørerpladserne eller bag skærmen derhjemme.

Folketingets næste møde afholdes tirsdag den 28. marts 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal øvrigt henvise til ugeplanen, der vil fremgå af Folketingets hjemmeside.

Mødet er hævet. (Kl. 14:07).


17. møde

Onsdag den 25. januar 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

1) Til finansministeren af:

Signe Munk (SF)

Er ministeren tilfreds med statens køb af elbiler, og agter ministeren at fremme køb af grønne biler frem for sorte?

(Spm. nr. S 121. Medspørger: Sofie Lippert (SF)).

2) Til finansministeren af:

Sigurd Agersnap (SF)

Mener ministeren i lyset af analysen fra Arbejderbevægelsens Erhvervsråd »Arbejdsudbuddet er sandsynligvis højere, end politikerne tror« offentliggjort den 30. december 2022 og den flotte udvikling i beskæftigelsen, at dansk økonomi klarer sig bedre end forventet, og at der bør laves en revision af Finansministeriets opgørelse af den strukturelle beskæftigelse?

(Spm. nr. S 142 (omtrykt)).

3) Til indenrigs- og sundhedsministeren af:

Mette Thiesen (UFG)

Mener ministeren ikke, at Danmark med verdens højeste skattetryk bør respektere patienter nok til at lade pengene følge dem, så de ikke skal vente f.eks. 13 år på behandling i det offentlige, som vi hørte om i sidste uge?

(Spm. nr. S 130).

4) Til indenrigs- og sundhedsministeren af:

Mette Thiesen (UFG)

Mener ministeren ikke, at der bør være en form for fleksibilitet i genoptræningsprocessen for patienter, der skal komme sig efter operation, så de ikke bliver sendt rundt til flere genoptræningssteder, ofte i forskellige regioner, hvilket kan resultere i et genoptræningsforløb langt væk fra patientens familie?

(Spm. nr. S 131).

5) Til indenrigs- og sundhedsministeren af:

Louise Brown (LA)

Hvordan forholder ministeren sig til, at Sundhedsstyrelsen deltager i »Alliancen for Abort«, hvor flere af de deltagende organisationer bruger deres deltagelse til at agitere for ændringer af de danske abortregler?

(Spm. nr. S 136).

6) Til erhvervsministeren af:

Betina Kastbjerg (DD)

Er det ministerens holdning, at der skal ydes direkte støtte til købmænd og andre energiudsatte forretninger i små byer?

(Spm. nr. S 129. Medspørger: Susie Jessen (DD)).

7) Til miljøministeren af:

Nick Zimmermann (DF)

Hvad er ministerens holdning til naturnationalparkerne, herunder om ministeren mener, at der bør ske en udvidelse af dem i antal, og om man fortsat skal fastholde ministerens mulighed for at dispensere fra dyrevelfærdslovens  § 3 og § 9, som tydeligt foreskriver, at »enhver, der holder dyr, skal sørge for, at de behandles omsorgsfuldt, herunder at de huses, fodres, vandes og passes under hensyntagen til deres fysiologiske, adfærdsmæssige og sundhedsmæssige behov i overensstemmelse med anerkendte praktiske og videnskabelige erfaringer«, og at »enhver, der holder dyr, skal sørge for, at dyret tilses mindst en gang om dagen«,  selv om der har været gentagne tilfælde af overtrædelser af dyrevelfærdsloven i flere nationalparker?

(Spm. nr. S 140).

8) Til social- og boligministeren af:

Karina Adsbøl (DD)

Hvad er ministerens holdning til den fremgangsmåde, hvor en kommunal sagsbehandler beder et hospital om at sætte en gravid kvindes fødsel i gang, så kommunen kan nå at tvangsfjerne kvindens nyfødte barn før en juleferie?


(Spm. nr. S 135, skr. begr.).

9) Til social- og boligministeren af:

Nick Zimmermann (DF)

Mener ministeren, at det er tilfredsstillende, at en mand bosiddende i eget hus på Djursland grundet hans handicap ikke kan få hjælp til at tage bad i eget hjem og komme på toilet, hvorfor kommunen vil tvinge borgeren til at flytte fra hans eget hjem, hvis han fremover vil have hjælp til bad og toiletbesøg, jf. artiklen »Davids største ønske er at komme i bad – kommunen siger nej« fra TV2 Østjylland den. 19. januar 2023?

(Spm. nr. S 141).

10) Til ministeren for fødevarer, landbrug og fiskeri af:

Søren Egge Rasmussen (EL)

Det ser ud til, at der er en væsentlig manko for at nå CO2-reduktionsmålet i 2025, og at det bliver vigtigt at gennemføre mere klimahandling, som virker hurtigt, derfor er det interessant, at der i regeringsgrundlaget står, at regeringen vil have stort fokus på implementeringen af landbrugsaftalen, herunder udtag af lavbund, som går for langsomt, så kan ministeren uddybe, hvordan ministeren og regeringen vil sikre, at der sker hurtigere og mere udtagning af lavbundsjorde?

(Spm. nr. S 123).

11) Til ministeren for fødevarer, landbrug og fiskeri af:

Helene Liliendahl Brydensholt (ALT)

Hvad er ministerens holdning til at fortsætte den udfasning af burhøns, som den tidligere fødevareminister igangsatte, så hønsene ikke længere skal være spærret inde på alt for lidt plads i en industri, som efter vores opfattelse er grusom over for dyrene?

(Spm. nr. S 133, skr. begr.).

12) Til kirkeministeren af:

Morten Messerschmidt (DF)

Vil ministeren i lyset af sine meldinger vedrørende afviklingen af store bededag oplyse, om hun agter at respektere den i grundloven etablerede ordning mellem folkekirken og Folketinget, og i den forbindelse oplyse, om hun anser det som god regeringsførelse, at der skal gå 3 uger, før hun vil give Kirkeudvalget en redegørelse for sin retlige vurdering af lovligheden af at afskaffe udvalgte helligdage?


(Spm. nr. S 127, skr. begr.).

13) Til ministeren for landdistrikter af:

Morten Messerschmidt (DF)

Hvad agter ministeren at foretage sig for at sikre, at beboerne på Corona Camping ikke bliver udsat fra campingpladsen den 15. februar 2023, som Køge Kommune har krævet, og hvor mener ministeren at beboerne skal bosætte sig, ifald de udsættes?

(Spm. nr. S 122).

14) Til ministeren for landdistrikter af:

Susie Jessen (DD)

Mener ministeren, at der er behov for at se på lovgivningen på campingområdet, så der i særlige tilfælde kan gives dispensation til egentlig helårsbeboelse på campingpladser, hvis f.eks. den konkrete campingplads løfter et særligt ansvar over for mennesker, der har brug for støtte og et stærkt fællesskab?

(Spm. nr. S 134).

15) Til transportministeren af:

Signe Munk (SF)

Hvad vil ministeren gøre for at sikre kortere rejsetid og bedre drift i Midt- og Vestjylland nu, hvor Togfonden DK er erklæret død og landsdelen – der som bekendt heller ikke står over for en elektrificering af jernbanenettet – ikke kan se frem til de forbedringer af rejsetid og drift, som Togfonden DK og timemodellen ville have leveret?

(Spm. nr. S 120).

16) Til ministeren for ligestilling af:

Karina Lorentzen Dehnhardt (SF)

Hvad mener ministeren om, at der fortsat ikke er indkaldt til forhandlinger om en ny national handlingsplan mod partnervold og partnerdrab?

(Spm. nr. S 128, skr. begr.).

17) Til klima-, energi- og forsyningsministeren af:

Søren Egge Rasmussen (EL)

Hvad vil ministeren gøre for at leve op til regeringsgrundlagets ambition om at »sætte turbo på den grønne omstilling med mere vedvarende energi«, når udbygning af landvind ikke var nævnt i regeringens første lovprogram, og når ministeren til DR har udtalt, at han mener, at den manglende udbygning af landvind er træls?

(Spm. nr. S 138, skr. begr.).

Kl. 13:00

Meddelelser fra formanden

Formanden (Søren Gade):

I dag er der følgende anmeldelser:

Beskæftigelsesministeren (Ane Halsboe-Jørgensen):

Lovforslag nr. L 14 (Forslag til lov om ændring af lov om en aktiv beskæftigelsesindsats, lov om sygedagpenge, og forskellige andre love. (Mere målrettede tilbud, udvidet mulighed for samtaler over video eller telefon, forenkling af opfølgning i skærpet tilsyn, m.v.)).

Skatteministeren (Jeppe Bruus):

Lovforslag nr. L 15 (Forslag til lov om ændring af lov om afgift af naturgas og bygas m.v., lov om afgift af stenkul, brunkul og koks m.v., lov om energiafgift af mineralolieprodukter m.v., lov om afgift af bekæmpelsesmidler og forskellige andre love. (Forhøjelse af energiafgiften på fossile brændsler for erhverv efter Aftale om grøn skattereform af 8. december 2020 og omlægning af pesticidafgiften efter Politisk aftale om sprøjtemiddelstrategi 2022-2026 m.v.)),

Lovforslag nr. L 16 (Forslag til lov om ændring af lov om inddrivelse af gæld til det offentlige, kildeskatteloven, skatteindberetningsloven, lov om fuldbyrdelse af straf m.v. og lov om Den Internationale Straffedomstol og om ophævelse af lov om Det Fælles Lønindeholdelsesregister. (Styrkelse af inddrivelsen med henblik på at nedbringe danskernes gæld til det offentlige)) og 

Lovforslag nr. L 17 (Forslag til lov om gennemførelse af dobbeltbeskatningsoverenskomst og tilhørende protokol mellem Kongeriget Danmark og Den Franske Republik).

Kirkeministeren (Louise Schack Elholm):

Lovforslag nr. L 18 (Forslag til lov om ændring af lov om menighedsråd, lov om folkekirkens økonomi og lov om forsøg i folkekirken. (Udvidelse og forenkling af samarbejdsmuligheder, øget transparens og fleksibilitet i den lokale økonomistyring m.v. og ophævelse af lov om forsøg i folkekirken)).

Transportministeren (Thomas Danielsen):

Lovforslag nr. L 19 (Forslag til lov om dansk normaltid).

Erhvervsministeren (Morten Bødskov):

Lovforslag nr. L 20 (Forslag til lov om ændring af selskabsloven m.fl. (Implementering af mobilitetsdirektivet m.v.)),

Lovforslag nr. L 21 (Forslag til lov om adgang til anlæggelse af gruppesøgsmål til beskyttelse af forbrugernes kollektive interesser) og 

Lovforslag nr. L 22 (Forslag til lov for Grønland om gennemførelse af restriktive foranstaltninger over for Rusland og Belarus).

Klima-, energi- og forsyningsministeren (Lars Aagaard):

Lovforslag nr. L 23 (Forslag til lov om ændring af lov om fremme af vedvarende energi. (Investeringsstøtte til forsøgsvindmøller, udbud af støtte til anvendelse af kemiske brændstoffer eller produkter fra elektricitet (Power-to-X), anvendelsesområdet for VE-ordningerne, tilsyn med elproducerende anlæg på havet og adgang til negativt pristillæg)) og

Lovforslag nr. L 24 (Forslag til lov om ændring af lov om varmeforsyning. (Overførsel af CO2-kvoter til statsstøttede CO2-fangstenheder og undtagelse af opvarmet vand fra geotermiske anlæg fra prisreguleringen)).

Titlerne på de anmeldte sager vil fremgå af www.folketingstidende.dk (jf. ovenfor).

Venstres folketingsgruppe har meddelt mig, at den har udpeget Heidi Bank som medlem af Planklagenævnet fra den 24. januar 2023 i stedet for Torsten Schack Pedersen.

Jeg skal meddele, at spørgsmål nr. 11 (spm. nr. S 133) til ministeren for fødevarer, landbrug og fiskeri af Helene Liliendahl Brydensholt (ALT) udgår af dagsordenen efter ønske fra spørgeren.

Det eneste punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:02

Formanden (Søren Gade):

Inden vi går til det første spørgsmål, skal jeg sige, at når finansministeren ikke rejser sig under besvarelsen af spørgsmålene, skyldes det ikke manglende kendskab til forretningsordenen, men det faktum, at finansministeren har sprængt akillessenen.

Vi går nu til spørgsmål nr. 1 til finansministeren af fru Signe Munk.

Kl. 13:02

Spm. nr. S 121

1) Til finansministeren af:

Signe Munk (SF) (medspørger: Sofie Lippert (SF)):

Er ministeren tilfreds med statens køb af elbiler, og agter ministeren at fremme køb af grønne biler frem for sorte?

Formanden (Søren Gade):

Værsgo.

Kl. 13:02

Signe Munk (SF):

Tak for det. Og spørgsmålet lyder: Er ministeren tilfreds med statens indkøb af elbiler, og agter ministeren at fremme køb af grønne biler frem for sorte?

Kl. 13:02

Formanden (Søren Gade):

Ministeren.

Kl. 13:02

Finansministeren (Nicolai Wammen):

Tak for det, og også tak til formanden for den konduite, der bliver vist mig; det sætter jeg pris på. Og tak til spørgeren for at bringe en meget relevant problemstilling frem.

Regeringen har en klar ambition om, at staten fremover skal købe flere grønne biler frem for diesel- og benzinbiler, og ministerierne har siden drøftelserne for et år siden lavet planer for, hvordan de vil omstille deres personbiler til emissionsfri biler frem mod 2030. I den forbindelse har udgangspunktet netop været, at nye personbiler skal være emissionsfri, medmindre særlige hensyn taler imod. Jeg forventer derfor, at der i de kommende år vil ske en markant positiv udvikling af statens indkøb af personbiler i en grønnere retning.

Samtidig er man også nødt til at huske på, at langt størstedelen af statens personbiler hører til forsvaret eller politiet. Og da det er nødvendigt, at bilerne kan indgå i f.eks. større operative opgaver, hvor der stilles meget høje krav til, hvad udstyret skal kunne, kan det sætte nogle begrænsninger. Og det vil i givet fald være noget, elbiler – grønne biler – skal kunne levere, før det er forsvarligt at integrere dem i forsvarets eller politiets flåde. Så vi ønsker fra regeringens side en grønnere vognpark, men vi er også nødt til at tage hensyn til, at der ikke mindst på politi- og forsvarsområdet er nogle særlige udfordringer.

Derfor er det også positivt, at i hvert fald Vest- og Midtjyllands Politi og Østjyllands Politi og Københavns Politi nu er i gang med et forsøg, hvor elbiler er med i politiets arbejde. Det håber jeg vil falde positivt ud. Og jeg er også orienteret om, at forsvaret har udarbejdet en plan for erstatning af mere end 2.700 biler med elbiler, når den nødvendige ladeinfrastruktur på forsvarets mange etablissementer rundtom i landet er tilvejebragt. Så vi arbejder med det her spørgsmål, og det er bestemt noget, vi skal nå videre med, end vi er i dag.

Kl. 13:04

Formanden (Søren Gade):

Fru Signe Munk.

Kl. 13:04

Signe Munk (SF):

Der er jo ingen tvivl om, at der er behov for at gøre mere. Der var for nylig en artikel i Berlingske, som netop blotlagde, at blot 10 pct. af de indkøb, der blev lavet i staten, er af grønne biler. Når man så lige spejler det op imod det samfund, hvor rigtig mange danskere jo går ud og køber grønne biler, så skaber det en stor undring. Det er jo også, fordi finansministeren, da han var finansminister i den tidligere regering, faktisk var indkaldt til samråd om sagen og udtrykte nogle ganske ambitiøse målsætninger, men nu er vi faktisk ca. 1 år fremme, og man må jo bare sige, at ord i hvert fald ikke har været nok i den her sag.

Derfor kunne jeg godt tænke mig at spørge finansministeren ind til, hvornår vi vil se en effekt af de tiltag, ministeren læste op her, f.eks. i politiet. Hvornår vil forsøgene ligesom vise deres effekt, og vil finansministeren så sørge for, at man ikke i mellemtiden får købt en masse diesel- og benzinbiler? Man skal jo ikke være jyde for at kunne regne ud, at pengene kun kan bruges en gang. Så hvornår forventer finansministeren at der vil ske et stort skift i statens indkøb af biler, så vi får markant flere både el- og hybridbiler frem for diesel- og benzinbiler?

Kl. 13:06

Formanden (Søren Gade):

Finansministeren.

Kl. 13:06

Finansministeren (Nicolai Wammen):

Jeg tror, at vi frem mod 2030 vil se, at den her udvikling bliver accelereret, og det tror jeg man vil se af to hovedårsager. Der er et stort fokus på det. Det var der under den tidligere regering, og det har jeg også som finansminister i den nuværende regering. Det er sådan, at vi har fået de forskellige ministerier til nu at lave planer for, hvordan man vil gribe det her an.

Hvornår politiet har afklaret med de forsøg, de laver, om det giver anledning til, at man kan købe elbiler i stedet for de nuværende, tør jeg ikke svare på i dag, men det er jo et udtryk for, at også politiet har et klart øje for, at her er der en grøn dagsorden, som man i politiet interesserer sig for og gerne vil løfte.

Kl. 13:07

Formanden (Søren Gade):

Fru Signe Munk.

Kl. 13:07

Signe Munk (SF):

Finansministeren sagde under samrådet for et år siden, at regeringen havde en strategi og satte et ambitiøst mål om, at den offentlige køretøjsflåde skulle være emissionsfri i 2030, og derfor vil jeg høre, om det mål også er gældende i den her regering. Og et andet mål, der også var, var, at strategien var, at alle nye ministerbiler fremover skulle være el- og hybridbiler, og at den sidste rene dieselministerbil derfor skulle være udfaset med udgangen af 2023.

Derfor kunne jeg godt tænke mig høre, om de to mål stadig står ved magt i den nye regering, eller om man faktisk har slækket på de grønne ambitioner.

Kl. 13:07

Formanden (Søren Gade):

Finansministeren.

Kl. 13:07

Finansministeren (Nicolai Wammen):

Som det er spørgeren bekendt, er regeringen ganske ung. Vi har lavet et regeringsgrundlag, hvor vi har taget stilling til mange spørgsmål. Vi har ikke været inde omkring ministerbilerne. Når det er sagt, har jeg ingen grund til at tro, at der skulle være en anden tilgang. Vi har siden det samråd, der var, ikke købt dieselbiler til ministerbilsflåden, og det er fortsat tanken, at det skal være grønne biler, der bliver indkøbt der, medmindre der gør sig helt særlige forhold gældende, der gør, at det ikke kan lade sig gøre.

Kl. 13:08

Formanden (Søren Gade):

Fru Signe Munk.

Kl. 13:08

Signe Munk (SF):

Tak, formand. En anden vigtig parameter, som finansministeren understregede ved sidste års samråd, som faktisk også lå i finansloven tidligere, var, at der var finansiering til, at man kunne dække en eventuel merudgift, der kunne opstå i forbindelse med indkøb af grønne biler.

Derfor kunne jeg godt tænke mig at vide, om det er sikret i den nye regerings finanslov, eller er der også – og det må jeg bare sige helt ærligt – et grønt tilbageskridt her, for det ikke at kunne svare tydeligt på, hvad strategien er, er jo også et grønt tilbageskridt. Men er der afsat penge på finansloven?

Kl. 13:08

Formanden (Søren Gade):

Finansministeren for en afsluttende bemærkning.

Kl. 13:08

Finansministeren (Nicolai Wammen):

Jeg har svært ved at se, at det skulle være et grønt tilbageskridt, at jeg siger, at jeg har som mit udgangspunkt, at vi fortsætter den udvikling vedrørende bl.a. ministerbiler, der blev lagt under den tidligere regering.

I forhold til det med finansloven er det rigtigt, at vi i den tidligere regering havde det med i vores finanslovsforslag. Den nuværende regering vil inden længe præsentere sit finanslovsforslag, og jeg kommer ikke til, hverken på dette spørgsmål eller andre, at røbe, hvad det egentlig indeholder, inden da. Der må spørgeren vente i spænding, men jeg glæder mig til at tage diskussionen, når vi når dertil.

Kl. 13:09

Formanden (Søren Gade):

Vi siger tak til fru Signe Munk.

Og vi går videre til spørgsmål nr. 2, også til finansministeren, af hr. Sigurd Agersnap.

Kl. 13:09

Spm. nr. S 142 (omtrykt)

2) Til finansministeren af:

Sigurd Agersnap (SF):

Mener ministeren i lyset af analysen fra Arbejderbevægelsens Erhvervsråd »Arbejdsudbuddet er sandsynligvis højere, end politikerne tror« offentliggjort den 30. december 2022 og den flotte udvikling i beskæftigelsen, at dansk økonomi klarer sig bedre end forventet, og at der bør laves en revision af Finansministeriets opgørelse af den strukturelle beskæftigelse?

Formanden (Søren Gade):

Værsgo.

Kl. 13:09

Sigurd Agersnap (SF):

Tak for det. Mit spørgsmål lyder: Mener ministeren i lyset af analysen fra Arbejderbevægelsens Erhvervsråd »Arbejdsudbuddet er sandsynligvis højere, end politikerne tror«, som er offentliggjort den 30. december 2022, og den flotte udvikling, vi har set i beskæftigelsen, at dansk økonomi klarer sig bedre end forventet, og at der bør laves en revision af Finansministeriets opgørelse af den strukturelle beskæftigelse?

Kl. 13:10

Formanden (Søren Gade):

Finansministeren.

Kl. 13:10

Finansministeren (Nicolai Wammen):

Tak for spørgsmålet. Dansk økonomi og arbejdsmarked er kommet imponerende godt igennem coronaepidemien, og på trods af det store tilbageslag, vi så under netop den epidemi, har de stærke strukturer i dansk økonomi sammen med en aktiv og ansvarlig krisepolitik tilvejebragt en hurtig genopretning, som man ikke har set i samme grad i ret mange lande. Jeg hører også, at man med spørgsmålet kvitterer for det.

Den aktive finanspolitik har betydet, at virksomhederne hurtigere har kunnet vende tilbage til den almindelige drift til gavn for beskæftigelsen, produktionen og dansk økonomi i almindelighed. Særlig på arbejdsmarkedet har der efter corona været stor fremgang. Sidste år kom rekordmange i beskæftigelse, og arbejdsløsheden faldt til et historisk lavt niveau. Den hurtige og stærke genopretning har ført til, at der er opstået et pres på arbejdsmarkedet, og konkret skønnes beskæftigelsesgabet til at være næsten 100.000 personer sidste år.

Arbejderbevægelsens Erhvervsråd vurderer i den analyse, der bliver spurgt til, at Finansministeriets skøn fra august overvurderer presset på arbejdsmarkedet, og at Finansministeriet dermed undervurderer den strukturelle beskæftigelse. Skønnet for den strukturelle beskæftigelse er vigtigt, for hvis den strukturelle beskæftigelse er højere, vil det isoleret set øge råderummet, og jeg vil blot sige, at Finansministeriet løbende foretager et skøn af den strukturelle beskæftigelse i forbindelse med udgivelse af prognoser og økonomiske fremskrivninger.

Den næste opgørelse af den strukturelle beskæftigelse vil blive offentliggjort med den kommende Økonomiske Redegørelse, og der vil Finansministeriet kommet med sit på det tidspunkt seneste bud – eller det nyeste bud, om man vil – på, hvordan det ser ud med de her forhold. Finansministeriet foretager hele tiden efter bedste evne et skøn, med hensyn til hvordan man tænker at landet ligger, og det er klart, at vi er i en turbulent tid på godt og ondt, og derfor kan der også ske udsving her.

Kl. 13:12

Formanden (Søren Gade):

Hr. Sigurd Agersnap.

Kl. 13:12

Sigurd Agersnap (SF):

Tak for svaret. Jeg vil gerne kvittere for, at det er gået så godt i dansk økonomi, og det er jo godt at høre, at finansministeren også er optimistisk og positiv på dansk økonomis vegne.

Men jeg synes, at det rejser et spørgsmål. Det er rigtigt, at den prognose, der ligger, er fra august, men nogle af de prognosticerede tal kender vi jo de faktiske tal for nu, og det er dem, Arbejderbevægelsens Erhvervsråd regner ind. Derfor rejser det spørgsmålet om, hvorfor vi denne gang ikke har skullet have et kasseeftersyn, så vi kender den aktuelle økonomiske situation. Flere økonomer har udtalt, at de forventer, at den strukturelle beskæftigelse er kraftigt undervurderet, og derfor er spørgsmålet: Giver det ikke anledning til, at ministeren kan bede om et kasseeftersyn, så vi eksempelvis kender forudsætningerne for nogle af de arbejdsudbudsreformer, vi diskuterer lige nu?

Kl. 13:13

Formanden (Søren Gade):

Finansministeren.

Kl. 13:13

Finansministeren (Nicolai Wammen):

Det er helt sædvanlig praksis, at der med jævne mellemrum kommer en økonomisk redegørelse, hvor man på baggrund af den nyeste viden og de udviklinger, der har været i dansk økonomi, vurderer, hvordan det ser ud fremadrettet. Og det er korrekt, at den seneste økonomiske redegørelse er fra august – der kommer en ny her i foråret, og når den kommer, har vi det nyeste tilgængelige materiale, og jeg tænker, at det så vil være det rette tidspunkt at tage den her diskussion. Jeg mener ikke, at der er behov for at gribe det anderledes an, end regeringen har gjort her.

Kl. 13:13

Formanden (Søren Gade):

Hr. Sigurd Agersnap.

Kl. 13:13

Sigurd Agersnap (SF):

Ja, og så kan vi jo vente til foråret, til der kommer en ny opgørelse af den strukturelle beskæftigelse, og jeg vil gerne spørge lidt til, hvad så, hvis den strukturelle vurdering dér viser noget grundlæggende andet end den vurdering, man havde tilbage i august. Det bliver jo interessant, hvis den f.eks. viser, at den strukturelle beskæftigelse er 45.000 mennesker højere, end man antog i forbindelse med f.eks. regeringsforhandlingerne. For så er det mål om at øge arbejdsudbuddet med 45.000 mennesker jo reelt opfyldt i forhold til prognosen.

Så derfor vil jeg høre ministeren, om han mener, at der stadig væk vil være behov for arbejdsudbudsreformer som eksempelvis at afskaffe store bededag eller lignende, hvis den viser, at arbejdsudbuddet er højere, end man antog under forhandlingerne.

Kl. 13:14

Formanden (Søren Gade):

Finansministeren.

Kl. 13:14

Finansministeren (Nicolai Wammen):

Med det, vi kigger ind i i de kommende år, både i forhold til behovet for hænder i vores velfærdssamfund, bl.a. på ældreområdet og på sundhedsområdet, men jo også i forhold til vores erhvervsliv, så tror jeg, selv om det kunne være dejligt, at man med et fingerknips kunne aflyse den udfordring, at den vil være der, og at den vil følge os frem mod 2030, fordi der – heldigvis – bliver flere ældre og flere børn. Og det kræver flere hænder, og det skal vi tage alvorligt, og det vil regeringen fortsat gøre.

Kl. 13:15

Formanden (Søren Gade):

Hr. Sigurd Agersnap.

Kl. 13:15

Sigurd Agersnap (SF):

Ja, det kan man selvfølgelig godt mene, altså at vi altid skal stræbe mod at øge arbejdsudbuddet yderligere. Men jeg tænker, at for den beregning må det jo være afgørende, hvad udgangspunktet var, og derfor vil jeg spørge: Hvis der er en forventning om en helt anden strukturel beskæftigelse i forbindelse med den næste revision, giver det så ikke anledning til refleksion over, hvad man har behov for af arbejdsudbudsreformer?

Kl. 13:15

Formanden (Søren Gade):

Finansministeren for en afsluttende bemærkning.

Kl. 13:15

Finansministeren (Nicolai Wammen):

Jeg forstår på spørgeren, at spørgeren har en forventning om et helt andet arbejdsudbud. Jeg henholder mig til de seneste oplysninger, jeg har fået, som er konsolideret i Finansministeriet – og de er fra august. Hvad analysen måtte vise til foråret, er for tidligt at sige; der er utrolig mange faktorer, der indgår der.

Jeg tror under alle omstændigheder, at vi i Danmark kommer til at have udfordringer med at skaffe tilstrækkelig mange hænder, både til vores velfærd og til vores erhvervsliv, og det tror jeg ikke er en udfordring, der bliver løst i forbindelse med Økonomisk Redegørelse til foråret. Der tror jeg, der skal aktive politiske beslutninger til.

Kl. 13:16

Formanden (Søren Gade):

Vi siger tak til hr. Sigurd Agersnap og finansministeren.

Vi går videre til spørgsmål nr. 3 af fru Mette Thiesen og byder velkommen til indenrigs- og sundhedsministeren.

Kl. 13:16

Spm. nr. S 130

3) Til indenrigs- og sundhedsministeren af:

Mette Thiesen (UFG):

Mener ministeren ikke, at Danmark med verdens højeste skattetryk bør respektere patienter nok til at lade pengene følge dem, så de ikke skal vente f.eks. 13 år på behandling i det offentlige, som vi hørte om i sidste uge?

Formanden (Søren Gade):

Værsgo.

Kl. 13:16

Mette Thiesen (UFG):

Tusind tak. Mener ministeren ikke, at Danmark med verdens højeste skattetryk bør respektere patienter nok til at lade pengene følge dem, så de ikke skal vente f.eks. 13 år på behandling i det offentlige, som vi hørte om i sidste uge?

Kl. 13:16

Formanden (Søren Gade):

Indenrigs- og sundhedsministeren.

Kl. 13:16

Indenrigs- og sundhedsministeren (Sophie Løhde):

Først og fremmest tak for spørgsmålet. Jeg er helt enig med spørgeren i, at det i den offentlige sektor generelt er vigtigt, at vi tilstræber, at pengene i videst muligt omfang følger borgeren, i det her tilfælde patienten. Vi skal være glade for, at vi i Danmark har nogle meget stærke patientrettigheder i sundhedsvæsenet. De sikrer jo bl.a., at man kan blive udredt og behandlet i det private, hvis der er for lange ventetider i det offentlige, på de sygehuse, som regionerne har en aftale med.

I øjeblikket, og det er velkendt for alle, står vi i en ekstraordinært svær situation, hvor sundhedsvæsenet er meget presset, og hvor alt for mange patienter venter på at komme til udredning og behandling, men jeg vil gerne understrege, at det selvfølgelig er under al kritik, at der er patienter, som oplever at skulle vente på behandling eller måske endda – i gåseøjne – kun en forundersøgelse, og det gør det endnu værre, i op til 13 år, som vi har hørt historier om i pressen i de seneste uger.

Historierne har bl.a. handlet om behandlinger på specialiseret niveau. Jeg kan ikke som minister gå ind i de konkrete sager og foretage faglige vurderinger af, om enkelte privathospitaler har de nødvendige og specifikke faglige forudsætninger for at kunne løfte en bestemt specialiseret behandling; det er i henhold til sundhedsloven Sundhedsstyrelsens opgave. Men som jeg har udtalt til pressen, forventer jeg også, at regionerne og Sundhedsstyrelsen går i dialog om, hvordan problemerne med helt urimelige ventetider kan løses, og jeg har også bedt Sundhedsstyrelsen om at se nærmere på det.

Så skal vi helt generelt have sat ind mod de alt for lange ventetider i vores offentlige sygehusvæsen, og det er også baggrunden for, at vi fra regeringens side i øjeblikket jo har fuldt drøn på og travlt med forhandlingerne om en akutplan for sundhedsvæsenet, hvor vi med planen bl.a. ønsker en fortsat høj anvendelse af den private kapacitet på privathospitaler og -klinikker, så de også kan bidrage med at afvikle ventelister.

Kl. 13:18

Formanden (Søren Gade):

Fru Mette Thiesen.

Kl. 13:18

Mette Thiesen (UFG):

Tusind tak. Mange af de ting, som ministeren siger, kan jeg jo kun sige at jeg er meget enig i. Mener ministeren så også, at procedurerne for godkendelse til behandling på de her forskellige specialiserede privathospitaler er, som de skal være, jævnfør den artikel, som jeg tror ministeren også har læst, i Berlingske den 16. januar 2023? Jeg citerer:

»Privathospital står klar med vidt åbne arme – men trods 13 års ventetid i det offentlige, må det ikke hjælpe til«.

Kl. 13:19

Formanden (Søren Gade):

Indenrigs- og sundhedsministeren.

Kl. 13:19

Indenrigs- og sundhedsministeren (Sophie Løhde):

Som jeg husker artiklen, handler det jo om, at Sundhedsstyrelsen også i henhold til sundhedslovens § 208 løbende skal lave en revision af specialeplanen – som udgangspunkt cirka hvert tredje år. Inden for de hvert tredje år kan der være mulighed for også konkret at ansøge om godkendelse til at kunne varetage funktioner på forskellige niveauer. Som jeg erindrer artiklen igen, består et af problemerne bl.a. i, at Sundhedsstyrelsen ikke har fået revideret specialeplanen siden 2016, hvis jeg husker korrekt, bl.a. på grund af situationen med covid-19. Det begrunder jo så ikke, at man ikke også har set på, om man kunne have mulighed for at lave nogle løbende godkendelser, såfremt der også foreligger relevante ansøgninger fra private sygehuse og klinikker. Det er også noget af det, som Sundhedsstyrelsen nu er ved at se nærmere på, også i samarbejde med Sundhed Danmark, som en stor del af privathospitalerne er medlem af.

Kl. 13:20

Formanden (Søren Gade):

Fru Mette Thiesen.

Kl. 13:20

Mette Thiesen (UFG):

Tusind tak. Det er jo næsten også svar på det næste spørgsmål, for jeg kunne godt tænke mig at spørge ministeren, hvad ministeren konkret har tænkt sig at gøre – og ministeren har svaret på lidt af det – for at sikre, at danske skatteborgere får mere kvalitet, kortere ventetider og generelt bedre behandling i det danske sundhedssystem. Det må jo aldrig være sådan, at danskerne mister troen på sundhedssystemet, bl.a. på baggrund af sager, som vi har set her, og som jeg tror de fleste kan være enige om skriger lidt til himlen.

Kl. 13:20

Formanden (Søren Gade):

Indenrigs- og sundhedsministeren.

Kl. 13:20

Indenrigs- og sundhedsministeren (Sophie Løhde):

For regeringen og mig som minister er det helt afgørende, at det ikke er pengepungen eller forsikringspolicen, som afgør ens muligheder for at kunne komme i behandling. Vi skal bruge de private sygehuse og klinikker de steder, hvor de kan bidrage til at udvide den offentlige kapacitet, altså steder, hvor vi har problemer med ventetider, og hvor patienten også – helt fair – skal have mulighed for at kunne vælge lange ventetider fra. Vi ønsker også et godt samarbejde med de private sygehuse, for så vidt angår de mere specialiserede funktioner i sundhedsvæsenet.

Der gælder blot den præmis i henhold til sundhedslovens § 208, at det ikke er den til enhver tid siddende minister, der sidder og laver den faglige godkendelse af, om de private tilbud kan leve op til de nødvendige kvalitetskrav. Og det er det, det også er afgørende for mig at holde fast i: Vi skal understøtte bekæmpelsen af ventelister mest muligt. Og så skal Sundhedsstyrelsen sikre, at vi ikke stiller lavere kvalitetskrav til de private aktører, der bliver godkendt til at indgå i den offentlige del af arbejdet med at afvikle ventelisterne. For det er heller ikke rimeligt over for patienterne, at man lige pludselig kan blive godkendt til noget i privat regi, men i virkeligheden få en dårligere behandling.

Kl. 13:21

Formanden (Søren Gade):

Fru Mette Thiesen.

Kl. 13:21

Mette Thiesen (UFG):

Jamen jeg tror egentlig, at ministeren også svarede på den sidste del af mit spørgsmål. For det var nemlig lidt opfølgende i forhold til det her med, hvad ministeren konkret har tænkt sig at gøre. Så lad mig egentlig bare afslutte med at sige, at jeg er glad for, at ministeren har fokus på det. For jeg tror som sagt, at alle, der har læst de her artikler og hørt om de her sager, sidder tilbage med en følelse af, at der er et sundhedssystem, som er dybt i knæ, og som ikke fungerer. Det er i hvert fald ekstremt vigtigt, når vi betaler så høj en skat i Danmark, at så skal vi selvfølgelig også have ikke bare verdens højeste skattetryk, men også verdens bedste sundhedssystem.

Kl. 13:22

Formanden (Søren Gade):

Indenrigs- og sundhedsministeren for en afsluttende bemærkning til spørgsmålet.

Kl. 13:22

Indenrigs- og sundhedsministeren (Sophie Løhde):

Tak for det, formand. Jeg kan blot helt afslutningsvis sige, at for så vidt angår også de konkrete historier, som har været fremme i pressen, er der, indtil vi har en ny specialeplan, mulighed for at justere og tilpasse specialeplanen afhængigt af behovet, og det er også derfor, jeg forstår på Sundhedsstyrelsen, at de nu også har bedt regionerne om konkret at redegøre for problemerne på de områder, der er nævnt i de pågældende artikler, nemlig kæbekirurgi og hoftedysplasi.

Kl. 13:23

Formanden (Søren Gade):

Det afsluttede spørgsmålet.

Vi går videre til spørgsmål nr. 4, og det er også til indenrigs- og sundhedsministeren, og det er også af fru Mette Thiesen.

Kl. 13:23

Spm. nr. S 131

4) Til indenrigs- og sundhedsministeren af:

Mette Thiesen (UFG):

Mener ministeren ikke, at der bør være en form for fleksibilitet i genoptræningsprocessen for patienter, der skal komme sig efter operation, så de ikke bliver sendt rundt til flere genoptræningssteder, ofte i forskellige regioner, hvilket kan resultere i et genoptræningsforløb langt væk fra patientens familie?

Formanden (Søren Gade):

Værsgo.

Kl. 13:23

Mette Thiesen (UFG):

Tusind tak, formand. Mener ministeren ikke, at der bør være en form for fleksibilitet i genoptræningsprocessen for patienter, der skal komme sig efter en operation, så de ikke bliver sendt rundt til flere genoptræningssteder, ofte i forskellige regioner, hvilket kan resultere i et genoptræningsforløb langt væk fra patientens familie?

Kl. 13:23

Formanden (Søren Gade):

Indenrigs- og sundhedsministeren.

Kl. 13:23

Indenrigs- og sundhedsministeren (Sophie Løhde):

Det er vigtigt, at patienter, som har været på sygehuset og har brug for genoptræning, får den rette indsats. Det skal sikre, at man hurtigst muligt kan vende tilbage til hverdagen. For patienter med komplekse og omfattende forløb er det helt afgørende, at de får en tidlig og højt specialiseret indsats. Udgangspunktet for alle patienters genoptræningsforløb er genoptræningsplanen. Den er udarbejdet af lægerne på sygehuset og er baseret på en vurdering af patientens behov for genoptræning. Efter udskrivelse fra sygehuset kan borgeren vælge at modtage sin genoptræning i en anden kommune end bopælskommunen, hvis der er ledig kapacitet på det angivne specialiseringsniveau. Og hvis ventetiden til den kommunale genoptræning overstiger 7 dage, er det i øvrigt sådan, at kommunen skal tilbyde borgeren frit valg ved en privat leverandør. Hvis der er ledig kapacitet, kan borgeren altså vælge et sted tættest muligt på familie og netværk.

Jeg er ikke umiddelbart bekendt med, at patienter bliver sendt uhensigtsmæssigt rundt til flere genoptræningssteder i forskellige regioner. Men – og det er vigtigt at være opmærksom på – hvis der er tale om en situation, hvor der er behov for en højt specialiseret indsats, kan den højt specialiserede indsats på genoptræningsområdet være samlet på nogle meget specialiserede tilbud rundt i landet målrettet specifikke problemstillinger. De findes ikke og ligger ikke fordelt over hele landet, ligesom man ikke kan modtage kræftbehandling på ethvert sygehus i Danmark. Det samme gælder for den højt specialiserede del af vores genoptræningsindsats, og det er jo alt sammen for at understøtte, at de patienter får den nødvendige faglige ekspertise i deres genoptræningsforløb, og der vil man godt som patient kunne opleve, at man eksempelvis har behov for højt specialiseret genoptræning som patient i Region Hovedstaden, men at man er nødt til at skulle til Region Sjælland for at kunne modtage den højt specialiserede indsats.

Kl. 13:25

Formanden (Søren Gade):

Fru Mette Thiesen.

Kl. 13:25

Mette Thiesen (UFG):

Ministeren siger, at ministeren ikke kender til nogen tilfælde. Det gør jeg. Og der var det nok mere et spørgsmål om at skulle være på et højt specialiseret genoptræningssted i Region Hovedstaden og så ende på noget, der mindede om det, men i en anden region. Og det leder mig nemlig frem til det her spørgsmål, for mener ministeren ikke, at det at kunne være tæt på sin nærmeste familie, så de kan besøge og tage sig af patienten, både i genoptræningsforløbet, men også i hele det her helingsforløb efter en nogle gange meget kompliceret operation, i alle tilfælde vil gavne patienten?

Kl. 13:25

Formanden (Søren Gade):

Indenrigs- og sundhedsministeren.

Kl. 13:25

Indenrigs- og sundhedsministeren (Sophie Løhde):

Jeg anerkender fuldstændig, at nærhed er en rigtig vigtig forudsætning for mange patienter og deres pårørende. Men jeg anerkender også, at man kan have behov for et specialiseret tilbud til genoptræning, som ikke nødvendigvis ligger i alle regioner. Ufrivilligt er jeg selv blevet pårørende til en far, der fik en blodprop i hjernen og havde behov for højt specialiseret genoptræning – han er patient i Region Hovedstaden, men var til højt specialiseret genoptræning på Vejlefjord Rehabilitering i Vejle. Det var jo et valg, der var svært for os som familie i forhold til at være langt væk, men omvendt var det vigtigere, at vi som pårørende vidste, at man fik den højeste faglige kvalitet, der var mulig, for også at sikre, at min far hurtigst muligt kunne vende tilbage til hverdagen ud fra de muligheder, der var.

Kl. 13:26

Formanden (Søren Gade):

Fru Mette Thiesen.

Kl. 13:26

Mette Thiesen (UFG):

Mener ministeren, at det skal være specialet, altså patientens helt særlige lidelse, der skal være i fokus, eller mener ministeren, at det er okay, at man – måske, måske ikke – i nogle regioner ser, at økonomien er den afgørende faktor og altså ikke patienternes ve og vel, når det kommer til behandling og/eller genoptræning i de forskellige regioner?

Kl. 13:27

Formanden (Søren Gade):

Indenrigs- og sundhedsministeren

Kl. 13:27

Indenrigs- og sundhedsministeren (Sophie Løhde):

Her er vi inde at røre ved noget af det helt centrale og også baggrunden for, hvorfor vi i regeringen tager initiativ til nu at nedsætte en strukturkommission. For vi har en ulighed i vores sundhedsvæsen, også geografisk, som også handler om, hvilke økonomiske forudsætninger kommunerne har for at kunne tilbyde patienter eksempelvis en højt specialiseret genoptræningsindsats. Og der må det ikke være postnummeret, der er afgørende – der skal det være fagligheden, der er i højsædet.

Det er jo også en del af baggrunden for, at vi ønsker en kvalitetsplan for hele det nære sundhedsvæsen, så vi sikrer, at man i højere grad kan få en ensartet høj kvalitet, uafhængigt af hvor man bor i landet, hvilken lidelse man måtte have, eller hvilket genoptræningsbehov man måtte have, samtidig med at vi selvfølgelig skal værne om at sikre, at vi bruger ressourcerne på det højt specialiserede genoptræningsniveau på den bedst mulige måde.

Kl. 13:28

Formanden (Søren Gade):

Fru Mette Thiesen.

Kl. 13:28

Mette Thiesen (UFG):

Jeg hører helt, hvad ministeren siger. Det, der kan være min bekymring, er, at man tidligere også i det offentlige har set en form for kassetænkning, og at det samme kan gøre sig gældende i regionerne – altså at en patient, der er tilknyttet et højt specialiseret tilbud i hovedstadsområdet, eksempelvis tæt på familien, men har bopæl i en anden region, simpelt hen bliver rykket, fordi den pågældende region, som vedkommende, hvad skal man sige, er indlagt i, ikke vil betale det, det koster, fordi patienten bor i en anden region. Hvad tænker ministeren om det?

Kl. 13:28

Formanden (Søren Gade):

Indenrigs- og sundhedsministeren for en afsluttende bemærkning.

Kl. 13:28

Indenrigs- og sundhedsministeren (Sophie Løhde):

Tak for det. Jeg vil tillade mig at korrigere en lille smule, for det er kommunerne, der har betalingsansvaret for de pågældende borgere, også selv om det er på et højt specialiseret niveau. Det er sygehuset, der fagligt indstiller indholdet og niveauet af patientens genoptræningsplan, men det er kommunen, der skal betale det. Og dermed når vi også frem til, at der er kassetænkning masser af steder, desværre, i vores samfund, som modvirker eller modarbejder, at man får et sammenhængende forløb som patient og pårørende. Og det er jo noget af det, vi gerne vil være med til at forbedre. Det er også baggrunden for, at vi har behov for en bedre organisering på sundhedsområdet, så vi sikrer, at postnummeret ikke er afgørende for kvaliteten i behandlingen, og at vi understøtter, at man også som patient har det frie valg til at kunne vælge, om det skal foregå i offentligt eller privat regi, eller om det vigtigste er nærhed til ens pårørende eller nærhed til eget hjem.

Kl. 13:29

Formanden (Søren Gade):

Det afsluttede spørgsmålet. Vi siger tak til fru Mette Thiesen.

Vi går videre til spørgsmål nr. 5 på dagsordenen, som også er til indenrigs- og sundhedsministeren, og det er stillet af fru Louise Brown.

Kl. 13:29

Spm. nr. S 136

5) Til indenrigs- og sundhedsministeren af:

Louise Brown (LA):

Hvordan forholder ministeren sig til, at Sundhedsstyrelsen deltager i »Alliancen for Abort«, hvor flere af de deltagende organisationer bruger deres deltagelse til at agitere for ændringer af de danske abortregler?

Formanden (Søren Gade):

Værsgo.

Kl. 13:29

Louise Brown (LA):

Tak for det. Spørgsmålet lyder: Hvordan forholder ministeren sig til, at Sundhedsstyrelsen deltager i »Alliancen for fri Abort«, hvor flere af de deltagende organisationer bruger deres deltagelse til at agitere for ændringer af de danske abortregler?

Kl. 13:30

Formanden (Søren Gade):

Indenrigs- og sundhedsministeren.

Kl. 13:30

Indenrigs- og sundhedsministeren (Sophie Løhde):

Tak for ordet. Jeg bliver spurgt til Sundhedsstyrelsens deltagelse i »Alliancen for fri abort«. »Alliancen for fri abort« er dannet for at markere 50-året for den fri abort, og alliancen skal sikre – og her citerer jeg fra hjemmesiden – en bred politisk og folkelig forankring og opmærksomhed omkring retten til fri abort. Alliancen skal rumme samtale og debat, som indeholder brede politiske positioner såvel som faglige og apolitiske. Citat slut.

I alliancen deltager foruden Sundhedsstyrelsen en lang række forskellige aktører såsom »Folketingets Tværpolitiske netværk for seksuel og reproduktiv sundhed og rettigheder«, flere af ungdomspartierne, Læger uden Grænser, Dansk Sygeplejeråd, Arbejdermuseet, Dansk Kvindesamfund, Dansk Mandesamfund. Her har jeg tilladt mig blot at nævne et udsnit.

Fri abort er en helt grundlæggende og ukrænkelig kvinderettighed i Danmark. Det gælder piger og kvinders ret til at bestemme over egen krop og over eget liv. Regeringen er åben over for at drøfte, om vi kan gøre mere for at sikre retten til fri abort for piger og kvinder i Danmark, og det er en drøftelse, som kræver, at vi står på et solidt oplysningsgrundlag.

Derfor er det kun godt, at alle holdninger, argumenter, input, både faglige og politiske, kommer på bordet i den demokratiske samtale omkring abort her i 50-året for indførelsen af den fri abort i Danmark. Som spørgeren ved, er det i sidste ende Folketinget, som beslutter, hvordan reglerne om fri abort skal se ud i Danmark.

Kl. 13:31

Formanden (Søren Gade):

Fru Louise Brown.

Kl. 13:31

Louise Brown (LA):

Tak for det, og tak for svaret. Lad mig lige slå fast her, at i Liberal Alliance støtter vi naturligvis op om fri abort og hylder også kvindens ret til denne. For mig er det lidt mere en principiel samtale, og det her handler ikke så meget om selve emnet, men mere om det principielle i, at en politisk neutral styrelse, en neutral myndighed, deltager i et netværk, hvor flere agiterer for at ændre på abortlovgivningen. Hvordan forholder ministeren sig til det?

Kl. 13:32

Formanden (Søren Gade):

Indenrigs- og sundhedsministeren.

Kl. 13:32

Indenrigs- og sundhedsministeren (Sophie Løhde):

Som jeg forstår det, har alliancen ikke fasttømrede politiske budskaber, men har til formål at sikre en samtale og debat om så vigtigt et emne som 50-året for den fri abort i Danmark. Og jeg er ikke i tvivl om, at Sundhedsstyrelsens bidrag til debatten vil være af sundhedsfaglig karakter, og jeg finder det helt uproblematisk, at nogle af medlemmerne af alliancen måtte have nogle meget specifikke ønsker til en ændring af abortreglerne, og så er der andre, der måske ikke har det. Det er nu engang sådan i sidste ende, at det er Folketinget, som beslutter, hvordan abortreglerne i Danmark skal se ud. Sundhedsstyrelsen bidrager her, som jeg vurderer det, med faglig ekspertise i noget, der er en vigtig og væsentlig debat.

Kl. 13:32

Formanden (Søren Gade):

Fru Louise Brown.

Kl. 13:32

Louise Brown (LA):

Tak. Jo, men kan ministeren ikke se det sådan spøjse i det her med, at en myndighed, som egentlig er sat til at administrere en lovgivning, tilsyneladende tager politisk stilling til den samme lovgivning ved at være en del af sådan et netværk, som er oprettet for at fejre den her lovgivning? Altså, kunne man forestille sig, at Skattestyrelsen f.eks. fejrede årsdagen for topskattens indførelse?

Kl. 13:33

Formanden (Søren Gade):

Ministeren.

Kl. 13:33

Indenrigs- og sundhedsministeren (Sophie Løhde):

Der er ikke nogen tvivl om, at Sundhedsstyrelsen jo ikke deltager i »Alliancen for fri abort« for at tage politisk stilling, som der bliver brugt som begrundelse. Alle ved, at spørgsmålet om, i hvilken graviditetsuge abortgrænsen skal ligge, er et vigtigt, men også komplekst spørgsmål, og der har vi behov for at stå på et solidt oplysningsgrundlag. Og derfor synes jeg, det er positivt, at Sundhedsstyrelsen bidrager med sin faglige ekspertise i forhold til den vigtige debat her i Danmark.

Jeg synes også, det er rigtig godt, at vi aktuelt har Det Etiske Råd, som ser nærmere på de danske abortregler og ser dem igennem og forholder sig til bl.a. abortgrænsen, og jeg agter som indenrigs- og sundhedsminister på baggrund af rådets kommende udtalelser også at invitere Folketingets partier til en drøftelse.

Kl. 13:34

Formanden (Søren Gade):

Fru Louise Brown.

Kl. 13:34

Louise Brown (LA):

Jamen sådan helt afslutningsvis vil jeg spørge: Når Sundhedsstyrelsen deltager i sådan et netværk her, kan vi – og kan ministeren – så stole på, at vi får en fagligt neutral rådgivning om det her spørgsmål, som ikke er præget af politiske holdninger?

Kl. 13:34

Formanden (Søren Gade):

Indenrigs- og sundhedsministeren for en afsluttende bemærkning.

Kl. 13:34

Indenrigs- og sundhedsministeren (Sophie Løhde):

Ja, Sundhedsstyrelsens opgave i Danmark er ikke at bedrive politik og agitation på vegne af hverken det ene eller det andet politiske parti. Deres opgave er at sikre den størst mulige faglighed med henblik på at klæde os på som politikere til at træffe beslutninger ud fra et veloplyst fagligt grundlag.

Kl. 13:34

Formanden (Søren Gade):

Det afsluttede spørgsmålet. Vi siger tak til fru Louise Brown og tak til indenrigs- og sundhedsministeren.

Så byder vi velkommen til erhvervsministeren. Vi går videre til spørgsmål nr. 6 til erhvervsministeren, og det er af fru Betina Kastbjerg.

Kl. 13:35

Spm. nr. S 129

6) Til erhvervsministeren af:

Betina Kastbjerg (DD) (medspørger: Susie Jessen (DD)):

Er det ministerens holdning, at der skal ydes direkte støtte til købmænd og andre energiudsatte forretninger i små byer?

Formanden (Søren Gade):

Værsgo.

Kl. 13:35

Betina Kastbjerg (DD):

Tak for det. Er det ministerens holdning, at der skal ydes direkte støtte til købmænd og andre energiudsatte forretninger i de små byer?

Kl. 13:35

Formanden (Søren Gade):

Erhvervsministeren.

Kl. 13:35

Erhvervsministeren (Morten Bødskov):

Tak for det, formand. Jeg er helt enig i, at lokale virksomheder spiller en meget vigtig rolle i vores lokalsamfund. Det gør de for bosætningen, og det gør de for sammenhængskraften, også i de mindre byer, og i mange mindre byer er det købmanden og skolen, som er de helt centrale omdrejningspunkter. Derfor har regeringen jo også annonceret, at vi kommer med en inflationshjælpepakke, som vi præsenterer inden så længe, og hvor vi også helt klart siger, at fokus skal være på dem, som har størst behov.

Heldigvis er vi i en situation nu, hvor vi ser ind i lavere energipriser og vi også ser ind i en aftagende inflation. Men der er jo ingen tvivl om, at inflationen fortsat er på et højt niveau, og at de høje energipriser selvfølgelig også har sat sig. Det er derfor, vi kommer med en inflationshjælpepakke, der som sagt vil have et fokus på at hjælpe og afhjælpe konsekvenserne for dem, der har størst behov.

Kl. 13:36

Formanden (Søren Gade):

Fru Betina Kastbjerg.

Kl. 13:36

Betina Kastbjerg (DD):

Tak for det. Der har jo været en artikel fra TV SYD, hvor man har besøgt en købmand i Bevtoft, og han fortæller, at det her tilskud, som han kan få, vil hjælpe ham rigtig meget. For han har nogle elregninger, der før lå på omkring 10.000 kr. om måneden, og som nu ligger på mellem 50.000 og 70.000 kr. Så han har brug for at udskifte nogle kølere og frysere for ligesom at spare yderligere, så de her 100.000 kr., som der var snak om, kunne hjælpe ham rigtig meget. Der var omkring 700 butikker, der kunne få det her tilskud.

Er det ministerens intention, at den her målrettede pakke kommer i drift?

Kl. 13:36

Formanden (Søren Gade):

Erhvervsministeren.

Kl. 13:36

Erhvervsministeren (Morten Bødskov):

Det er helt klart ikke bare ministerens intention, men også regeringens ambition, at vi skal hjælpe dem, der har størst behov, og det er så det, der vil være indholdet af det, vi kommer til at præsentere, når vi i regeringen fremlægger vores inflationshjælpepakke.

Det, vi jo også har gjort, og som vi gjorde forud for valget, var, at vi lavede en indefrysningsordning, hvor virksomheder, som er udsat for høje energiregninger, og som altså er energitunge virksomheder, om man vil, eksempelvis med store køleapparater og andet, som har mange energiudgifter, så kan skære toppen af energiregningen, udskyde den og afbetale den over en årrække. Det har været set som en målrettet hjælp til virksomheder som den, spørgeren her hentyder til. Men vi kommer med en inflationshjælpepakke, og den bliver præsenteret inden så længe.

Kl. 13:37

Formanden (Søren Gade):

Fru Betina Kastbjerg.

Kl. 13:37

Betina Kastbjerg (DD):

Tak for det. Det er jo positivt, at der er en intention om at hjælpe dem her, og det er også en vigtig agenda for vores parti. Så det, jeg hører ministeren sige, er, at I vil hjælpe de her udsatte, og at det er på vej inden så længe. Kan ministeren sætte en tidshorisont på det?

Kl. 13:38

Formanden (Søren Gade):

Erhvervsministeren.

Kl. 13:38

Erhvervsministeren (Morten Bødskov):

Det er inden så længe, og det tror jeg der er fuld forståelse for, og i mellemtiden synes jeg jo, at det er godt, at vi har diskussionen.

Der er ingen tvivl om, at det heldigvis er i bedring. Energipriserne er ikke så høje, som de har været. Inflationen er stadig væk høj, i forhold til hvad vi har set tidligere, men den er dog alligevel aftagende. I mellemtiden har vi vedtaget ting, som også små erhvervsdrivende har benyttet sig af, og som de sagtens kan benytte sig af i højere omfang. Det, der er virkeligheden, er, at der sagtens er flere, der kunne benytte sig af ikke mindst vores indefrysningsordning, hvor man jo rentefrit i det første år og efterfølgende med en relativt lav rente kan udskyde det, der har været toppen af energiprisstigningerne for små og mellemstore virksomheder, som eksempelvis købmanden, slagteren eller andre i vores lokalsamfund. Det er det, det har været tiltænkt til.

Kl. 13:38

Formanden (Søren Gade):

Jeg giver nu ordet til medspørger fru Susie Jessen.

Kl. 13:38

Susie Jessen (DD):

Tak for ordet. Nu er jeg uddannet journalist, så jeg er også trænet lidt i at høre, hvad man ikke siger, når man svarer på et spørgsmål. Og jeg synes ikke, jeg hørte sådan helt konkret, at det skulle være en hjælp til de her små virksomheder, som jo var en del af Socialdemokratiets forslag i valgkampen, altså at man simpelt hen ville yde en direkte støtte til de her små virksomheder, der ligger i byer med under 2.500 indbyggere.

Jeg hører, at ministeren siger, at man vil komme med en inflationspakke, men er det direkte det forslag, som man også kom med i valgkampen, som regeringen vil have som en del af den inflationspakke?

Kl. 13:39

Formanden (Søren Gade):

Erhvervsministeren.

Kl. 13:39

Erhvervsministeren (Morten Bødskov):

Det er jo rigtigt nok, at Socialdemokratiet i valgkampen har foreslået, at der skal være et målrettet tilskud til eksempelvis den lille købmand i byer af visse størrelser. Nu er Socialdemokratiet jo en del af en regering hen over midten, en bred regering, som i regeringsgrundlaget har annonceret, at den kommer med en inflationshjælpepakke, hvor der, hvis man læser det, der står, vil være fokus på på dem, der har været mest udsatte og har størst behov.

Det er det, der vil være indholdet af den hjælpepakke, vi kommer med. Og det, jeg synes man skal huske på, er, at der, ud over at det sigte er godt, allerede i dag er vedtaget en række ting, som betyder, at eksempelvis den lille købmand, slagteren på torvet i vores mange bysamfund kan få hjælp til at udskyde toppen af den energiregning, der har været – og det kan man allerede i dag ved indefrysningsordninger.

Kl. 13:40

Formanden (Søren Gade):

Fru Susie Jessen.

Kl. 13:40

Susie Jessen (DD):

Tak. Jeg hører jo så, at den inflationspakke kommer til at hjælpe en række private danskere, men ikke de små butikker, og det var jo det, Socialdemokratiets forslag i valgkampen egentlig ville. Så jeg hører ikke, at man kommer til at holde det løfte, som man gav i valgkampen lige før valget, nemlig at man ville hjælpe de her små butikker. De Samvirkende Købmænd var jo rigtig glade for det her forslag og sagde, at det var et godt skridt i den rigtige retning, og at det især ville hjælpe landdistrikterne. Jeg er meget interesseret i det, og jeg tror, at det vil være noget skidt, hvis det her ikke bliver overholdt.

Kl. 13:40

Formanden (Søren Gade):

Erhvervsministeren.

Kl. 13:40

Erhvervsministeren (Morten Bødskov):

Nu tror jeg, man skal glæde sig til, at regeringen rent faktisk kommer med en inflationshjælpepakke. Det er jo det, der er fordelen ved, at man har fået en bred regering, for så kan vi lave ting som de her og forhåbentlig favne bredt i Folketinget. Så jeg glæder mig da til, at spørgerens parti vil entrere i forhandlingerne og være med til at sikre det, som jo er et meget, meget klart fokus i regeringsgrundlaget, nemlig at vi skal hjælpe dem, der har størst behov. Det gælder både borgere, men det gælder selvfølgelig også vores erhvervsliv.

Kl. 13:41

Formanden (Søren Gade):

Jeg siger tak til medspørger fru Susie Jessen. Jeg giver ordet til hovedspørgeren igen, fru Betina Kastbjerg.

Kl. 13:41

Betina Kastbjerg (DD):

Tak for det. Ministerens formand, fru Mette Frederiksen, var i Go' morgen Danmark den 28. oktober, hvor hun gentog det her løfte til de små købmænd: at det var ca. 100.000 kr. pr. butik til ca. 700 butikker. Så jeg kunne godt tænke mig, at ministeren lige vil bekræfte, at det er det, vi kan forvente der bliver implementeret fra Socialdemokratiets side. Det var et af valgløfterne. Kan vi forvente det, kan vi regne med det, eller er der andre løfter, der heller ikke bliver holdt?

Kl. 13:42

Formanden (Søren Gade):

Erhvervsministeren for en afsluttende bemærkning.

Kl. 13:42

Erhvervsministeren (Morten Bødskov):

Socialdemokraterne har ingen problemer med de løfter, vi har givet i valgkampen. Nu kommer vi som regering med en inflationshjælpepakke, og med den hjælpepakke vil der være fokus på at hjælpe dem, som har haft og har størst behov for hjælp. Der er ingen tvivl om, at inflationen presser. Energipriserne er heldigvis på vej ned, men der er i vores lokalsamfund stadig både borgere, familier, men jo også virksomheder, som kæmper med en energiregning og konsekvenserne af inflationen, som stadig væk er for høj, altså selv om begge dele er på vej ned. Så det kan man være helt tryg ved.

Jeg håber, at Danmarksdemokraterne vil vise sig konstruktive og ikke bare stå her og kræve, men også konstruktivt være med til at sikre, at vi får en pakke, som kan hjælpe hele Danmark.

Kl. 13:42

Formanden (Søren Gade):

Det afsluttede spørgsmålet. Vi siger tak til erhvervsministeren, fru Betina Kastbjerg og fru Susie Jessen.

Vi går videre til spørgsmål nr. 7, som er til miljøministeren, og det er af hr. Nick Zimmermann.

Kl. 13:43

Spm. nr. S 140

7) Til miljøministeren af:

Nick Zimmermann (DF):

Hvad er ministerens holdning til naturnationalparkerne, herunder om ministeren mener, at der bør ske en udvidelse af dem i antal, og om man fortsat skal fastholde ministerens mulighed for at dispensere fra dyrevelfærdslovens  § 3 og § 9, som tydeligt foreskriver, at »enhver, der holder dyr, skal sørge for, at de behandles omsorgsfuldt, herunder at de huses, fodres, vandes og passes under hensyntagen til deres fysiologiske, adfærdsmæssige og sundhedsmæssige behov i overensstemmelse med anerkendte praktiske og videnskabelige erfaringer«, og at »enhver, der holder dyr, skal sørge for, at dyret tilses mindst en gang om dagen«,  selv om der har været gentagne tilfælde af overtrædelser af dyrevelfærdsloven i flere nationalparker?

Formanden (Søren Gade):

Værsgo.

Kl. 13:43

Nick Zimmermann (DF):

Tak. Hvad er ministerens holdning til naturnationalparkerne, herunder om ministeren mener, at der bør ske en udvidelse af dem i antal, og om man fortsat skal fastholde ministerens mulighed for at dispensere fra dyrevelfærdslovens § 3 og § 9, som tydeligt foreskriver, at »enhver, der holder dyr, skal sørge for, at de behandles omsorgsfuldt, herunder at de huses, fodres, vandes og passes under hensyntagen til deres fysiologiske, adfærdsmæssige og sundhedsmæssige behov i overensstemmelse med anerkendte praktiske og videnskabelige erfaringer«, og at »enhver, der holder dyr, skal sørge for, at dyret tilses mindst en gang om dagen«, selv om der har gentagne tilfælde af overtrædelser af dyrevelfærdsloven i flere nationalparker?

Kl. 13:44

Formanden (Søren Gade):

Miljøministeren.

Kl. 13:44

Miljøministeren (Magnus Heunicke):

Mange tak for spørgsmålet, som adresserer det her problem med naturen, som er i krise. Dyre- og plantearter forsvinder i øjeblikket mellem fingrene på os. Eksperter taler jo om, at vi kan have påbegyndt en ny af de her store globale masseudryddelser, og i FN taler man om, at man faktisk ser det største tab af arter på jorden siden dinosaurernes bortgang. Så der er virkelig brug for at vende den tendens globalt, men selvfølgelig også i Danmark.

Der spørges konkret til min holdning til naturnationalparkerne, som er på tegnebrættet, men jo ikke er etableret endnu. Min holdning er, at de kommende naturnationalparker er blandt de helt centrale tiltag, der skal hjælpe vores danske natur på vej. For hovedformålet her er jo netop at gavne naturen og biodiversiteten i nogle store, sammenhængende naturområder, hvor vi lukker ned for produktion, træder et skridt tilbage og genskaber betingelser for, at naturen så vidt muligt kan udvikle sig på egne præmisser.

Det indebærer også, som spørgeren er inde på, de fleste steder, at vi skal sætte nogle større, græssende dyr ud, ligesom vi jo har haft det tidligere i Danmarks natur. Her vil jeg understrege: Alle dyr i Danmark skal behandles godt, og det gælder selvfølgelig også de dyr, der i de her parker skal hjælpe naturen på vej. Det gælder sådan set, uanset hvor det er i Danmark, vi har større, græssende dyr som en del af vores fælles naturpleje. Som en del af regeringsgrundlaget har vi besluttet, at vi vil evaluere dispensationsmuligheden, som der spørges til, fra dyrevelfærdsloven, så vi sikrer, at de dyr, der sættes ud i naturnationalparkerne, er tilstrækkelig godt beskyttet.

Så spørges der også til sidst til, om jeg støtter en udvidelse af naturnationalparkerne i antal, og – det giver næsten sig selv – det kan jeg svare ja til: Det gør jeg. Jeg mener, det vil være til gavn for Danmarks natur, for vores dyr og for de kommende generationer. Tak.

Kl. 13:46

Formanden (Søren Gade):

Hr. Nick Zimmermann.

Kl. 13:46

Nick Zimmermann (DF):

Jeg står her med et indlæg, som nogle af ministerens kollegaer skrev sammen med andre af ministerens partifæller den 10. marts 2022, altså for under et år siden. Der står bl.a.:

»Når der opsættes store hegn, vil det skabe unaturlige hindringer for dyrene, der i forvejen bor i skoven og som har vandringsmønstre i søgen efter mad. Det vil også betyde hindringer for de mennesker, der færdes i skoven for at dyrke friluftsliv, lufte hunden eller gå en tur med børnene.«

Der står også i indlægget, som er skrevet af ministerens kollegaer:

»Hvorfor skal dyrevelfærdsloven være mere lempelig på statens områder end andre steder«, som sådan en lov varetager?

Derfor bliver jeg nødt til at spørge: Er det ministerens kollegaer og er det en samlet regering, der altså nu går ind for at udvide naturnationalparkerne? For jeg mener jo, at det er helt essentielt, at man ser bort fra dyrevelfærdslovgivningen, og at andre partier, der nu også er med i regeringen, har skrevet et sådant indlæg. Så derfor bliver jeg nødt til at spørge: Er det en samlet regering, der bakker op om det, eller har man skiftet holdning i forhold til det indlæg, man skrev her for et år siden?

Kl. 13:47

Formanden (Søren Gade):

Miljøministeren.

Kl. 13:47

Miljøministeren (Magnus Heunicke):

Ja, det er jo en del af vores regeringsgrundlag, ikke kun, at vi skal etablere de 15 naturnationalparker, men også, at vi skal udvide. Og så vil jeg godt slå helt fast: De dyr, vi sætter ud i naturnationalparkerne, er vores ansvar. Vi skal passe på dem, og som loven foreskriver, skal der være et sæt konkrete vilkår, som netop sikrer, at dyrene har det godt. Derudover har vi så aftalt i regeringen at evaluere på hele forholdet til dyrevelfærdsloven i forbindelse med det her.

Kl. 13:47

Formanden (Søren Gade):

Hr. Nick Zimmermann.

Kl. 13:47

Nick Zimmermann (DF):

Når der i regeringsgrundlaget står, at muligheden for at dispensere fra dyrevelfærdsloven skal evalueres, så dyrevelfærden sikres i naturnationalparkerne, så er der, i hvert fald som jeg ser det, kun én vej frem, og det må vel være, at man fjerner dispensationsmuligheden, netop så man følger dyrevelfærdsloven – som alle andre, der også holder dyr.

Så er det det, ministeren påtænker at evalueringen ifølge regeringsgrundlaget skal udmøntes i, altså at den omstridte dispensationsmulighed fjernes, og at de udsatte dyr dermed skal tilses dagligt? Bliver det på individuelt niveau, eller bliver det stadig væk på flokniveau?

Kl. 13:48

Formanden (Søren Gade):

Miljøministeren.

Kl. 13:48

Miljøministeren (Magnus Heunicke):

Som jeg startede med at sige, er det vores ansvar, at dyrene behandles godt, at de har det godt, og jeg ser med meget stor alvor på, at dyrevelfærdsloven bliver overholdt for de dyr, der er i vores varetægt på statens arealer. Det er vores ansvar.

Præcis hvordan evalueringen skal foregå, vil jeg vende tilbage til. Det skal jo være på dyrenes præmisser, men selvfølgelig med eksperter i dyrevelfærd til at rådgive os. Jeg vil vende tilbage til, præcis hvordan det arbejde skal foregå.

Kl. 13:48

Formanden (Søren Gade):

Hr. Nick Zimmermann.

Kl. 13:48

Nick Zimmermann (DF):

Jeg kan jo oplyse, at ministerens kollegaer fra både eget og andre partier i et debatindlæg har omtalt det helt åbenlyse problem, som det her med at opsætte hegn skaber for dyrenes vandring og for menneskenes færden. Men forudsætningen for at sætte de her store tamdyr ud i nationalparkerne er jo netop, at det kræver et hegn for at holde dem inde, og dermed holder de de vilde dyr ude.

Så hvad er ministerens tanker nu: at hegnet er et problem, som det bliver beskrevet i indlægget fra marts 2022, eller at hegnene skal bestå, og at hegnene dermed ikke længere er et problem?

Kl. 13:49

Formanden (Søren Gade):

Miljøministeren for en afsluttende bemærkning.

Kl. 13:49

Miljøministeren (Magnus Heunicke):

Tak for de spørgsmål. Jeg er tilhænger af, at vi i Danmark gør vores indsats for at få gjort op med den naturkrise, som jeg nævnte i min indledning. Jeg er stensikker på, at det selvfølgelig kan gøres på en måde, hvor vi inddrager lokale erfaringer og ønsker, og hvor vi passer på dyrene og sikrer, at der er mere biodiversitet og mere dyrevelfærd. Det er det, mit mål er, og det er jeg sikker på nok skal lykkes, og jeg vil invitere alle partier med til det arbejde.

Kl. 13:50

Formanden (Søren Gade):

Det afslutter spørgsmålet. Vi siger tak til miljøministeren og til hr. Nick Zimmermann.

Vi går videre til spørgsmål nr. 8 fra fru Karina Adsbøl og byder velkommen til social- og boligministeren.

Kl. 13:50

Spm. nr. S 135

8) Til social- og boligministeren af:

Karina Adsbøl (DD):

Hvad er ministerens holdning til den fremgangsmåde, hvor en kommunal sagsbehandler beder et hospital om at sætte en gravid kvindes fødsel i gang, så kommunen kan nå at tvangsfjerne kvindens nyfødte barn før en juleferie?


Skriftlig begrundelse

Spørgeren henviser til episoden »Kommune ville tvangsfjerne nyfødt, inden personalet skulle på juleferie« fra radioprogrammet Reporterne sendt den 17. januar 2023 på 24syv.


Formanden (Søren Gade):

Værsgo.

Kl. 13:50

Karina Adsbøl (DD):

Tak for det, formand. Hvad er ministerens holdning til den fremgangsmåde, hvor en kommunal sagsbehandler beder et hospital om at sætte en gravid kvindes fødsel i gang, så kommunen kan nå at tvangsfjerne kvindens nyfødte barn før en juleferie?

Kl. 13:50

Formanden (Søren Gade):

Social- og boligministeren.

Kl. 13:50

Social- og boligministeren (Pernille Rosenkrantz-Theil):

Man skal høre helt ufattelig meget, før ørerne falder af, på socialområdet. Det medgiver jeg, og det her er så en af gangene, vil jeg også gerne tilkendegive. Det giver sig selv – det skal jeg selvfølgelig understrege – at jeg jo ikke kender sagen i detaljer, men jeg er blevet forelagt den gennem pressen, og det vil sige, at der kan være oplysninger, som jeg ikke har kendskab til, som pressen ikke har kendskab til, og som Folketinget ikke har kendskab til.

Men jeg vil sige, at det selvfølgelig er under al tænkelig kritik, hvis en sagsbehandler skulle finde på at forsøge at blande sig i en lægefaglig vurdering af, hvornår en kvinde skal føde. Og det er der flere grunde til. For det første har de kommunale sagsbehandlere ikke skyggen af lovhjemmel til det. Det er sådan set ret væsentligt. Og der er altså ikke manglende eller uklare regler. Det er fuldstændig krystalklart: Der er ikke et lovgrundlag for det!

For det andet har kommunerne et ansvar for at sikre, at der bliver handlet akut, hvis et barn har behov for hjælp, og det er, uanset hvornår på døgnet det er. Om det så er juleaften lige midt i anden, har en kommune en forpligtelse til at reagere, og det vil sige, at der faktisk ikke skal tages hensyn til ferieperioder i den sammenhæng.

Så er det endelig grundlæggende vigtigt, at sagsbehandlere varetager deres ansvar med stor faglighed, så der sikres en sagsbehandling af god kvalitet, og det betyder, at hvis der viser sig et behov for at anbringe et nyfødt barn, så er kommunerne ansvarlige for, at det sker inden for lovens rammer og så respektfuldt og skånsomt over for både familie og barn.

Jeg kan så forstå, at den pågældende kommune selv har været ude at understrege, at kommunen hverken har lovhjemmel til eller interesse i at beslutte, hvornår en fødsel skal sættes i gang, og det synes jeg mildest talt er på sin plads.

Kl. 13:52

Formanden (Søren Gade):

Fru Karina Adsbøl.

Kl. 13:52

Karina Adsbøl (DD):

Vi har desværre været vidne til mangt og meget på socialområdet, men det her er jo virkelig grelt. Det er det netop også, fordi ministeren siger, at der ikke er lovhjemmel til det her. Og der sidder rigtig mange, som tænker: Hvad sker der egentlig, når kommunerne bryder lovgivningen, hvad har det af konsekvens, at man sætter en mor i den situation, når en kommune går ind og bryder lovgivningen? Jeg har også sendt et skriftligt spørgsmål over til ministeren om, om ministeren vil indhente en redegørelse fra kommunen, så vi ligesom får klarlagt, hvad der er op og ned. Det her skærmbillede, som også ligger på Facebook, i forbindelse med at Radio24syv har fortalt den her historie, siger jo også mangt og meget, for der kan vi i hvert fald se den korrespondance, der har været, sort på hvidt.

Det, jeg tror bekymrer rigtig mange, er, som ministeren også siger, i forhold til det med kvalitet, for hvor er kvalitetssikringen i sagsbehandlingen, altså med hensyn til hvem der følger op på netop det, som vi ser eksempler på? Jeg tror desværre også, at der er et mørketal på det her område, i forhold til hvad der egentlig foregår, for det er jo ikke alle, der tør stå frem.

Noget andet er også det der med, at man som mor eller som far eller som forældre skal komme og bede om hjælp, hvis der er nogle udfordringer i familien, for tør man efterhånden det, tør man række ud til en kommune og bede om hjælp, hvis man er bange for, at man skal få tvangsfjernet sit barn? Så jeg tror også, at der er en del bekymring på det her område, og derfor håber jeg, at socialministeren virkelig vil sætte sig i spidsen for det her – sætte sig i spidsen for, at vi får kvalitetssikret sagsbehandlingen, sætte sig i spidsen for, at de indsatser, man leverer, også har kvalitet, altså i det, der kommer ud på den anden side.

Kl. 13:54

Formanden (Søren Gade):

Social- og boligministeren.

Kl. 13:54

Social- og boligministeren (Pernille Rosenkrantz-Theil):

Vi har jo begge to arbejdet på det her felt i rigtig mange år, og der er ikke nogen tvivl om, at der også er nogle væsentlige udfordringer i forhold til at sikre en kvalitetsstandard. Det tyder på her, at kommunen selv, i hvert fald med de udtalelser, der er kommet, har været ude at tilkendegive, at det, der er foregået her, ikke er kommunens normale procedure. Det kan man så prise sig lykkelig for det ikke er. Men jeg vil gerne give et tilsagn.

Jeg har godt set det skriftlige spørgsmål og opfordringen til at indhente en redegørelse fra kommunen i forhold til den pågældende situation, som jeg mener er en ret ekstrem situation, hvis man kan tage det, der er fremgået af pressen, for pålydende, og måske et af de mest ekstreme eksempler, jeg har set, altså med indgriben i noget, som der ikke er baggrund for. Derfor mener jeg, at det, som ordføreren har sendt over til ministeriet, er helt relevant, altså en opfordring til at indhente en redegørelse. Så det vil jeg gerne give tilsagn om.

Kl. 13:55

Formanden (Søren Gade):

Fru Karina Adsbøl.

Kl. 13:55

Karina Adsbøl (DD):

Det vil jeg gerne kvittere for, for det er i hvert fald vigtigt. Derudover var der det andet spørgsmål. En ting er, at man måske går ud og undskylder bagefter; det kan man jo altid gøre. På retsområdet kan vi jo se, at det har nogle konsekvenser, hvis det er, at man ikke overholder lovgivningen, f.eks. hvis man ikke overholder fartbegrænsningerne, men på det her område hører jeg, at der er en efterlysning, i forhold til hvad lovbrud i den sociale forvaltning egentlig har af konsekvenser. Det har konsekvenser for dem, det går ud over, men borgerne oplever egentlig ikke, at det har konsekvenser den modsatte vej.

Kl. 13:55

Formanden (Søren Gade):

Social- og boligministeren.

Kl. 13:55

Social- og boligministeren (Pernille Rosenkrantz-Theil):

I forhold til det konkrete om, hvad det har af konsekvenser, findes der jo en trappe af ting, man kan gøre. Den er desværre meget sjældent blevet taget i anvendelse. Heldigvis er noget af svaret på, hvorfor den ikke er det, at der bliver reageret første gang. Men jeg mener også, at vi hører for mange historier om steder, hvor borgerne egentlig har fået tilkendegivet, at det skulle være gået en anden vej, og så er det det ikke. Jeg tror, at hvis vi inkluderer hele området for f.eks. forældre til børn med handicap, er der simpelt hen en oplevelse af, at vores velfærdssamfund slet ikke griber og slet ikke leverer på de ting, som man egentlig kan få en opfattelse af at man har ret til ifølge serviceloven.

Noget af det, vi har sat os for som regering, er jo at gå ind at kigge på at få lavet en specialeplanlægning, og det utrolig nørdede ord dækker over at få lavet nogle kvalitetsstandarder, sådan at man faktisk ved, hvad der er at gribe efter, og også, hvad der så er at klage over, hvis det er sådan, at man ikke får tingene på den måde, man mener man burde have det.

Kl. 13:56

Formanden (Søren Gade):

Fru Karina Adsbøl.

Kl. 13:56

Karina Adsbøl (DD):

Jeg skal ikke vurdere, om kvalitetsstandarder er det rigtige. Det virker ikke altid, som om kvalitetsstandarder er det rigtige, i forhold til hvordan kommunerne lægger i hvert fald deres serviceniveau på det sociale område, hvis man kan sige det på den måde. Jeg tror, ministeren ved, hvad jeg taler om.

Den her kommune har højst sandsynligt, som jeg forstår det, brudt lovgivningen; der er simpelt hen ikke lovhjemmel til det her. Er en undskyldning så bare helt okay, eller hvad skal man fremadrettet gøre, når en kommune ikke overholder lovgivningen? Vi har en forvaltningslov. Vi har en retssikkerhedslov. Vi har alle mulige love, der skal overholdes inden for det sociale område, og gang på gang kan vi se, at de ikke bliver overholdt.

Kl. 13:57

Formanden (Søren Gade):

Social- og boligministeren med den afsluttende bemærkning.

Kl. 13:57

Social- og boligministeren (Pernille Rosenkrantz-Theil):

Jeg mener, at der absolut er behov for en redegørelse her. Jeg ved ikke, hvad der er foregået i detaljer, men jeg mener, at det er ret voldsomt, hvis det, der står i pressen, står til troende.

Jeg synes faktisk, at der er ret stor forskel på den situation, at der er foregået en fejl og man med det samme erkender, at det her var en fejl – det er ikke det, der er vores normale procedure; det skal ikke ske igen – og så den situation, som jeg jo også mener at der er for mange af, hvor der er blevet begået en fejl og der faktisk ovenikøbet er truffet en afgørelse ovenfra om, at der er blevet begået en fejl, og der alligevel ikke bliver rettet op på det.

Det sidste opfatter jeg som ekstremt problematisk og egentlig værende det, der er det store problem. Men hvis kommunen lægger sig fladt ned og siger, at der er blevet begået en fejl, skal vi selvfølgelig finde ud af, hvad der er foregået, og vi skal have redegjort for det, og vi skal lære af det. Jeg synes, det er langt værre i de situationer, hvor det faktisk ikke virker til, at der er skyggen af anerkendelse af, at der er foregået noget, som burde have været anderledes.

Kl. 13:58

Formanden (Søren Gade):

Det afslutter spørgsmålet. Vi siger tak til fru Karina Adsbøl.

Vi går videre til spørgsmål nr. 9, og det er også til social- og boligministeren, og det er af hr. Nick Zimmermann.

Kl. 13:58

Spm. nr. S 141

9) Til social- og boligministeren af:

Nick Zimmermann (DF):

Mener ministeren, at det er tilfredsstillende, at en mand bosiddende i eget hus på Djursland grundet hans handicap ikke kan få hjælp til at tage bad i eget hjem og komme på toilet, hvorfor kommunen vil tvinge borgeren til at flytte fra hans eget hjem, hvis han fremover vil have hjælp til bad og toiletbesøg, jf. artiklen »Davids største ønske er at komme i bad – kommunen siger nej« fra TV2 Østjylland den. 19. januar 2023?

Formanden (Søren Gade):

Værsgo.

Kl. 13:58

Nick Zimmermann (DF):

Mener ministeren, at det er tilfredsstillende, at en mand bosiddende i eget hus på Djursland grundet hans handicap ikke kan få hjælp til at tage bad i eget hjem og komme på toilet, hvorfor kommunen vil tvinge borgeren til at flytte fra hans eget hjem, hvis han fremover vil have hjælp til bad og toiletbesøg, ifølge artiklen »Davids største ønske er at komme i bad – kommunen siger nej« fra TV2 Østjylland den 19. januar 2023?

Kl. 13:59

Formanden (Søren Gade):

Social- og boligministeren.

Kl. 13:59

Social- og boligministeren (Pernille Rosenkrantz-Theil):

Tak for det, og tak for spørgsmålet. Altså, jeg skal jo gøre det klart, at jeg kender den her sag fra medierne. Og det vil sige, at det er de oplysninger, jeg har. Jeg kender derfor ikke sagen i detaljer, og jeg kender heller ikke detaljerne omkring dialogen mellem kommunen og borgeren. Der kan selvfølgelig ikke være nogen diskussion om, at arbejdsmiljøreglerne skal overholdes, vil jeg gerne sige. Her taler vi jo om et dilemma, som kommunen er forpligtet til at løse, mellem at overholde arbejdsmiljøreglerne på den ene side og så at overholde de regler, der gælder i forhold til omsorg over for borgeren på den anden side.

Jeg kan så udtale mig om borgernes ret til hjælp efter serviceloven, og først og fremmest er det sådan, at kommunen har pligt til at tilbyde personlig pleje og praktisk hjælp, og det er, hvad enten der er tale om en midlertidig eller varig funktionsnedsættelse. Det betyder, at er der truffet en afgørelse om, at borgeren skal have hjælp til at komme i bad, så har borgeren ret til at komme i bad. Er der som i sagen her problemer med at kunne komme til at yde den pågældende hjælp, det kan være på grund af de fysiske omstændigheder i den bolig, vi taler om, så er kommunen forpligtet til, at borgeren får opfyldt behovet på anden vis, indtil der er fundet en varig løsning. Så selv om en kommune i servicelovens forstand kan siges at have afhjulpet en borgers behov, så kan kommunens løsning opleves som både utilfredsstillende og uværdig over for den enkelte borger, som tilfældet er i den her sag.

Men det er for mig at se entydigt en kommunes ansvar at sikre rammerne for, at hjælpen kan foregå på en værdig vis. Og så kan jeg godt forstå hensynet til, at borgeren gerne vil blive boende i eget hjem. Ifølge servicelovens § 116 skal kommunen faktisk lave boligændringer i en borgers hjem for at gøre hjemmet egnet som opholdssted for den pågældende. Det kan være fjernelse af dørtrin, det kan også være opsætning af greb på badeværelserne eller en trappelift, men det kan også være mere omfattende ting, f.eks. at gøre døren bredere, så det faktisk kan lade sig gøre at komme rundt. Og det er jo selvfølgelig for at gøre borgeren mere selvhjulpen, men også for at overholde arbejdsmiljøreglerne.

Nu kender jeg som sagt ikke til de nærmere omstændigheder omkring den her sag, men det er bare for ligesom at få ridset op, hvad det er for nogle forpligtelser, man har som kommune, og det er faktisk ret omfattende. Og så vil jeg selvfølgelig afslutningsvis opfordre borgeren til at påklage kommunens afgørelse til Ankestyrelsen, hvis borgeren ikke allerede har gjort det.

Kl. 14:01

Formanden (Søren Gade):

Hr. Nick Zimmermann.

Kl. 14:01

Nick Zimmermann (DF):

Jamen jeg er da noget overrasket over, at ministeren ikke kender til sagen. Jeg vil da sige, at personligt havde jeg regnet med, at når der dukker så grel en sag frem, så ville ministeren tage sig tiden til at gå i detaljer med den. Det tror jeg sådan set også borgeren ville have sat stor pris på.

Jeg vil sige i forhold til arbejdsmiljøloven, at den selvfølgelig altid skal overholdes, men der var jo nogle ting, man kunne gå ind at gøre. Man kunne f.eks. slå en dør ned, udvide døren, man kunne sætte en kran op i boligen. Personligt mener jeg, at det må være sådan, at borgerens ønsker altid skal stå i første række. Det vil sige, at hvis borgeren gerne vil blive boende i eget hjem og have den personlige pleje dér, så skal det selvfølgelig være sådan, det er.

Men så vil jeg gerne prøve at spørge ministeren: Hvad har ministeren tænkt sig at gøre ved det her? Vil hun fortsætte med at læse om sagen i pressen, eller vil hun gå aktivt ind i den og måske give kommunen et påbud, tage fat i relevante parter i Norddjurs Kommune? Eller vil man bare lade det være herfra?

Kl. 14:02

Formanden (Søren Gade):

Social- og boligministeren.

Kl. 14:02

Social- og boligministeren (Pernille Rosenkrantz-Theil):

Historien rammer medierne den 19. januar, og det vil sige, at idéen om, at man skulle kende sagen i detaljer på det her tidspunkt, jo så ville kræve, at der var en offentlig belysning af sagen fra den 19. januar til i dag, så når jeg siger, at jeg kun kender den fra medierne, så er det, fordi jeg ikke kan vide, hvilke dele af det her der er rigtige og forkerte. Og det ville jeg som minister ikke vide, før der lå en offentlig redegørelse på området. Og derfor er det ikke noget, hvor man bare skal lade stå til.

Som jeg afsluttede med at sige, vil jeg opfordre borgeren til at indklage det over for Ankestyrelsen. Ankestyrelsen er det rigtige sted at gå hen, hvis det er sådan, at sagsbehandlingen ikke foregår rigtigt, og det vil sige, at det jo er det, der er statens og dermed mit redskab til at sørge for, at tingene foregår på den måde, de skal. Og alle de her ting, som ordføreren nævner, altså at der kan laves en lift, at man kan udvide døren, og at man kan blive i eget hjem, hvis man har et ønske om det, har man ret til ifølge serviceloven.

Det vil sige, at hvis de ting her er rigtige, altså det, journalisten har skrevet – jeg er jo ikke dommer, så det kan jeg ikke dømme over – jamen så er det helt rigtige sted at gå hen Ankestyrelsen. For det lader jo til, at der er nogle ting, der ikke er blevet taget op af den pågældende kommune, og det er så Ankestyrelsen, der kan pålægge en kommune X, Y og Z oven på deres samlede redegørelse for det.

Kl. 14:03

Formanden (Søren Gade):

Hr. Nick Zimmermann.

Kl. 14:03

Nick Zimmermann (DF):

Ankestyrelsen? Altså undskyld, men du er jo minister for området. Hvad agter ministeren at gøre ved det her? Altså, vi snakker om en rigtig, rigtig syg mand, der er ude i meget store udfordringer i sit liv. Jeg tror, det sidste, han har lyst til at bruge tid på, er at gå ind i en kompliceret sag med Ankestyrelsen. Derfor vil jeg prøve at spørge ministeren: Hvad agter ministeren at gøre ved den her sag?

Kl. 14:04

Formanden (Søren Gade):

Inden ministeren får ordet, vil jeg bare lige komme med en henstilling til, at vi husker, at man siger ministeren og ikke du eller hende.

Social- og boligministeren.

Kl. 14:04

Social- og boligministeren (Pernille Rosenkrantz-Theil):

Jamen Ankestyrelsen er jo mit redskab. Så straight forward er det, jeg som minister kan gøre, at have en Ankestyrelse, der sørger for at bringe orden i de ting, der ikke er orden i.

Kl. 14:04

Formanden (Søren Gade):

Hr. Nick Zimmermann.

Kl. 14:04

Nick Zimmermann (DF):

Jeg skal bare lige forstå det her korrekt: Vil det sige, at det, ministeren siger, er, at den eneste mulighed, den her mand har nu, er at tage fat i Ankestyrelsen, og at ministeren ikke agter at gøre noget som helst ved det, som f.eks. at tage fat i relevante parter og tage fat i Norddjurs Kommune? Er det bare overladt til ham nu, altså at han må tage fat i Ankestyrelsen? Er det korrekt forstået?

Kl. 14:05

Formanden (Søren Gade):

Ministeren for en afsluttende bemærkning.

Kl. 14:05

Social- og boligministeren (Pernille Rosenkrantz-Theil):

Nej, det er faktisk helt utrolig forkert forstået, hvis jeg må sige det så direkte. Altså, Ankestyrelsen er jo ministeriets redskab i den her sammenhæng, så når der bliver spurgt, om ministeren så ingenting vil gøre, og om det så bare er op til borgeren, så er svaret, at det jo er det, der er ministeriets redskab. Man kan jo ikke på den måde skille et ministerium ad og sige, at noget foregår på det ene eller det andet kontor eller i den ene eller den anden styrelse. Det tungeste redskab, der er her, er Ankestyrelsen, og det redskab ligger i ministeriet.

Det er bare for at sige: Jo, hvis borgeren indklager det her, så er det jo den måde, det fungerer på, altså at der, hvor ministeren træder ind, jo er via Ankestyrelsen. Derfor er det ikke en rigtig beskrivelse, når man spørger: Lader man det så bare ligge her? Det her bliver kun liggende her, hvis borgeren ikke selv ønsker, at der skal ske mere. Hvis borgeren selv ønsker, der skal ske mere, står Ankestyrelsen selvfølgelig klar, så på den måde kan man ikke skille en styrelse fra en minister så at sige.

Kl. 14:06

Formanden (Søren Gade):

Det afslutter spørgsmålet. Vi siger tak til socialministeren og tak til hr. Nick Zimmermann.

Vi går videre til spørgsmål nr. 10 og byder velkommen til ministeren for fødevarer, landbrug og fiskeri og giver ordet til spørgeren, hr. Søren Egge Rasmussen.

Kl. 14:06

Spm. nr. S 123

10) Til ministeren for fødevarer, landbrug og fiskeri af:

Søren Egge Rasmussen (EL):

Det ser ud til, at der er en væsentlig manko for at nå CO2-reduktionsmålet i 2025, og at det bliver vigtigt at gennemføre mere klimahandling, som virker hurtigt, derfor er det interessant, at der i regeringsgrundlaget står, at regeringen vil have stort fokus på implementeringen af landbrugsaftalen, herunder udtag af lavbund, som går for langsomt, så kan ministeren uddybe, hvordan ministeren og regeringen vil sikre, at der sker hurtigere og mere udtagning af lavbundsjorde?

Formanden (Søren Gade):

Værsgo.

Kl. 14:06

Søren Egge Rasmussen (EL):

Tak. Det ser ud til, at der er en væsentlig manko for at nå CO2-reduktionsmålet i 2025, og at det bliver vigtigt at gennemføre mere klimahandling, som virker hurtigt. Derfor er det interessant, at der i regeringsgrundlaget står, at regeringen vil have stort fokus på implementeringen af landbrugsaftalen, herunder udtag af lavbundsjorder, som går for langsomt, så kan ministeren uddybe, hvordan ministeren og regeringen vil sikre, at der sker hurtigere og mere udtagning af lavbundsjorder?



Kl. 14:07

Formanden (Søren Gade):

Ministeren.

Kl. 14:07

Ministeren for fødevarer, landbrug og fiskeri (Jacob Jensen):

Tak for spørgsmålet. Regeringen – og dermed også jeg selv – er helt enig i, at der er brug for handling. Det går for langsomt med udtagning af lavbundsjorder, og det er også en af grundene til, at det netop er fremhævet i regeringsgrundlaget. Jeg er derfor også glad for, at der er en stor tilslutning til indsatsen, og at der er opbakning fra både Landbrug & Fødevarer og Danmarks Naturfredningsforening.

Men vi må også erkende, at der er en grund til, at det går langsomt. Udtagning af lavbundsjorder er svært. Det kræver en involvering af mange aktører og frivillig tilslutning, og derfor kan det ikke fikses med bare et snuptag. Et konkret eksempel på en aktuel udfordring er kompensationen for de såkaldte § 3-arealer, hvor der arbejdes hårdt på en løsning på tværs af ministerier og med inddragelse af Københavns Universitet. Men som minister vil jeg selvfølgelig gøre mit for, at det bliver lettere som landmand at levere på den grønne omstilling, og det gælder også i forhold til at få udtaget lavbundsjorder.

Derfor har vi også, bl.a. i landbrugsaftalen, hvor Enhedslisten også er med, nedsat en ekspertgruppe og en taskforce, der skal fjerne sten på vejen, så vi kan komme i mål med indsatsen, og så vil de såkaldte udtagningskonsulenter understøtte udtagningen, og jeg er sikker på, at vi kan finde gode og ambitiøse løsninger i forligskredsen bag landbrugsaftalen, og jeg ser derfor også frem til et fortsat godt samarbejde, herunder også med Enhedslisten og de øvrige partier i landbrugsforligskredsen.

Kl. 14:08

Formanden (Søren Gade):

Hr. Søren Egge Rasmussen.

Kl. 14:08

Søren Egge Rasmussen (EL):

Tak. Det her er jo vigtigt, fordi lavbundsjorderne står for ca. 50 pct. af landbrugets samlede CO2-udledninger. Så kan vi komme mere i mål med at udtage lavbundsarealer, er der måske andre ting, vi kan gøre mindre af, og det er vigtigt i den samlede klimakamp.

Nu siger ministeren, at det går for langsomt, og at der åbenbart er et arbejde, som har været i gang. På et tidligere tidspunkt var der 45 borgmestre, der skrev til den tidligere regering, og landbrugs- og fødevareministeren svarede på det brev, og jeg vil lige læse to passus op:

Jeg vil først og fremmest understrege, at vi ser med stor alvor på jeres bekymring og sætter pris på, at I tager opgaven med udtagning af landsbrugsjord alvorligt. I peger på barriererne i arbejdet med udtagning af landbrugsjord, som mit ministerium og Miljøministeriet arbejder intensivt på at fjerne.

Og så står der videre:

Regeringen prioriterer den grønne dagsorden, både for så vidt angår natur, miljø og klima. På den baggrund er Miljøministeriet og Ministeriet for Fødevarer, Landbrug og Fiskeri i fællesskab i færd med at finde en faglig løsning, så klima- og miljøindsatsen kan gå hånd i hånd med naturbeskyttelsen.

Det er jo gode intentioner, og det er så skrevet for 8 måneder siden. Jeg synes jo, at når nu man i flere regeringsperioder har kunnet observere, at det går for langsomt, og når vi ligesom har set, at vi i landbrugsaftalen var nødt til at prøve at komme frem til, at der skulle ske mere – det er jo derfor, vi har den her taskforce – så undrer jeg mig lidt over, at ministeren ikke kan svare mere klart i dag om, hvad det er, vi kan gøre, altså når nu det er 8 måneder siden, at man skrev, at man sådan set arbejdede intensivt på at finde en løsning. Her 8 måneder efter er der altså ikke en løsning. Hvordan synes ministeren det går med at finde en løsning via dette intensive arbejde?

Kl. 14:10

Formanden (Søren Gade):

Ministeren.

Kl. 14:10

Ministeren for fødevarer, landbrug og fiskeri (Jacob Jensen):

Som jeg netop sagde i min indledning, er vi jo fuldt opmærksomme på det, og vi siger også, at det ikke går hurtigt nok. For udtagningen af 100.000 ha lavbundsjorder er et ambitiøst mål, vi har aftalt i fællesskab. Det er også kompliceret; der er mange aktører, herunder kommuner, lodsejere og andre, som skal ind over en samlet aftale, hver gang man skal gå ind i de her forskellige områder.

Det er også derfor, som også hr. Søren Egge Rasmussen refererer til, at vi netop har aftalt, at vi bl.a. har en taskforce, der arbejder med det her, og at der er udtagningskonsulenter og -specialister, som prøver at vinde over de forskellige udfordringer, som man bliver mødt af undervejs.

Så der er forskellige aktiviteter i gang, og som jeg så også nævnte, er der – det er måske en af de største klumper lige her og nu – det om problemstillingen med de såkaldte § 3-arealer, altså hvad det er for en kompensation, man kan få, hvis det også er en del af et lavbundsareal. Så der er forskellige initiativer i gang, men vi skal i mål med de mål, som vi har sat os, og som vi også har aftalt i fællesskab.

Kl. 14:11

Formanden (Søren Gade):

Hr. Søren Egge Rasmussen.

Kl. 14:11

Søren Egge Rasmussen (EL):

Ja, for det er jo lidt en grotesk sag. For kommer vi ikke i mål med at bruge de virkemidler, som samfundsøkonomisk er billigst, og som i praksis er overkommelige at gennemføre, så ligger der jo i landbrugsaftalen, at den skal genbesøges for at nå klimamålene – og så kan man godt gå ind at ændre på gødningsnormen eller finde på aktiviteter, som nedbringer antallet af husdyr, og jeg vil gætte på, at det er lidt mere upopulært ude i landbruget end det at finde løsninger på lavbundsarealer. Er ministeren enig i de betragtninger?

Kl. 14:12

Formanden (Søren Gade):

Ministeren.

Kl. 14:12

Ministeren for fødevarer, landbrug og fiskeri (Jacob Jensen):

Jeg tror, det afhænger meget af, hvem man spørger. Men sådan på det overordnede plan tror jeg ikke at Søren Egge Rasmussens analyse er meget forkert, for at sige det, som det er. Jeg tror faktisk, det er rigtigt.

Det er også derfor, vi netop har et meget, meget stort fokus – og det er eksplicit skrevet i regeringsgrundlaget – på netop lavbundsjordene og den indsats, der skal være omkring det. For det er netop et virkemiddel, som vi også kan se er et af de store virkemidler i værktøjskassen for at nå i mål med de klimaambitioner, som vi også har, hvad landbruget angår. Så på den baggrund kan jeg sådan set dele den analyse.

Kl. 14:12

Formanden (Søren Gade):

Hr. Søren Egge Rasmussen.

Kl. 14:12

Søren Egge Rasmussen (EL):

Tak. Men når nu der er så bred en forståelse for, at vi skal i mål med det her, og man må konstatere, at der ikke er sket så meget de sidste 8 måneder – vi har så haft en politisk pause på 3-4 måneder, og den ser jo så ud til at fortsætte lidt – så vil jeg høre ministeren om, hvornår vi får det første landbrugsmøde, og om der på det landbrugsmøde kommer noget nyt frem om, hvordan vi håndterer at få udtaget mere lavbundsareal.

Kl. 14:13

Formanden (Søren Gade):

Ministeren for en afsluttende bemærkning.

Kl. 14:13

Ministeren for fødevarer, landbrug og fiskeri (Jacob Jensen):

Jeg vil sige, det er forkert at sige, at vi fortsat er på pause. Altså, det er ikke det, jeg oplever. Nu er jeg så kommet til som ny minister her for ikke så længe siden, og noget af det, der ligger på min tallerken, om man så må sige, er at få rykket på det her.

Det er også derfor, vi netop arbejder med bl.a. nogle af de løsninger i forhold til konflikten § 3-arealer over for lavbundsarealerne, som jeg nævnte som et eksempel. Og jeg forventer også meget, meget snart at kunne indkalde til det første forligskredsmøde i landbrugsaftalen, hvor vi også kan få en status på det arbejde.

Kl. 14:13

Formanden (Søren Gade):

Det afslutter spørgsmålet. Vi siger tak til ministeren for fødevarer, landbrug og fiskeri og til hr. Søren Egge Rasmussen.

Vi byder velkommen til kirkeministeren og går videre til spørgsmål nr. 12 (spm. nr. S 127) af hr. Morten Messerschmidt.

Kl. 14:13

Spm. nr. S 133

11) Til ministeren for fødevarer, landbrug og fiskeri af:

Helene Liliendahl Brydensholt (ALT):

Hvad er ministerens holdning til at fortsætte den udfasning af burhøns, som den tidligere fødevareminister igangsatte, så hønsene ikke længere skal være spærret inde på alt for lidt plads i en industri, som efter vores opfattelse er grusom over for dyrene?

Skriftlig begrundelse

Tidligere fødevareminister Rasmus Prehn igangsatte en udfasning af burhøns, som et bredt flertal af Folketingets partier udtrykte opbakning til.

(Spørgsmålet er udgået, da det er taget tilbage af spørgeren).

Kl. 14:14

Spm. nr. S 127

12) Til kirkeministeren af:

Morten Messerschmidt (DF):

Vil ministeren i lyset af sine meldinger vedrørende afviklingen af store bededag oplyse, om hun agter at respektere den i grundloven etablerede ordning mellem folkekirken og Folketinget, og i den forbindelse oplyse, om hun anser det som god regeringsførelse, at der skal gå 3 uger, før hun vil give Kirkeudvalget en redegørelse for sin retlige vurdering af lovligheden af at afskaffe udvalgte helligdage?


Skriftlig begrundelse

Spørgsmålet stilles i forlængelse af 2022-23 (2. samling), KIU alm. del – samrådsspørgsmål A.

Formanden (Søren Gade):

Værsgo.

Kl. 14:14

Morten Messerschmidt (DF):

Tak, formand. Vil ministeren i lyset af sine meldinger vedrørende afviklingen af store bededag oplyse, om hun agter at respektere den i grundloven etablerede ordning mellem folkekirken og Folketinget, og i den forbindelse oplyse, om hun anser det som god regeringsførelse, at der skal gå 3 uger, før hun vil give Kirkeudvalget en redegørelse for sin retlige vurdering af lovligheden af at afskaffe udvalgte helligdage?

Kl. 14:14

Formanden (Søren Gade):

Kirkeministeren.

Kl. 14:14

Kirkeministeren (Louise Schack Elholm):

Regeringen respekterer naturligvis grundloven. I grundlovens § 4 er det bestemt, at den evangelisk-lutherske kirke er den danske folkekirke og som sådan understøttes af staten. Det første led i bestemmelsen understreger, at folkekirken hviler på et evangelisk-luthersk bekendelsesgrundlag, mens det andet led pålægger staten at understøtte kirken.

Kompetencen til at regulere folkekirkens forhold ligger hos lovgivningsmagten og regeringen. Det gælder, uanset om det gælder ydre eller indre anliggender. Sådan har det været siden grundlovens vedtagelse, og det fastslog Højesteret i en dom i 2017. Men det følger naturligvis af grundloven, at der ikke kan reguleres i folkekirkens forhold på en måde, der er i strid med det evangelisk-lutherske bekendelsesgrundlag. Her slog Højesteret i dommen fra 2017 i øvrigt fast, at Folketing og regering har et betydeligt skøn, med hensyn til hvilke grænser det evangelisk-lutherske bekendelsesgrundlag sætter for regeringen. Det er mit ansvar som kirkeminister at sikre, at en afskaffelse af store bededag ikke er i strid med det evangelisk-lutherske bekendelsesgrundlag. Det har ingen biskop, mig bekendt, argumenteret for indtil nu – faktisk har jeg hørt flere af dem sige det modsatte. Men som jeg har orienteret Kirkeudvalget om, har jeg i går skrevet til Københavns biskop, som traditionelt set er kirkeministerens teologiske rådgiver, for at indhente hans formelle bidrag til min vurdering af det spørgsmål.

Jeg ser frem til at uddybe spørgerens yderligere spørgsmål til det retlige grundlag i de skriftlige spørgsmål, som spørgeren har stillet, og i det samråd i Folketingets Kirkeudvalg, som er aftalt skal finde sted den 1. februar i år, dvs. inden for den 4-ugersfrist, der er anført i Folketingets Forretningsorden.

Kl. 14:16

Formanden (Søren Gade):

Hr. Morten Messerschmidt.

Kl. 14:16

Morten Messerschmidt (DF):

Jeg synes, det er opløftende at høre, at kirkeministeren nu har valgt at konsultere Københavns biskop ud fra devisen »bedre sent end aldrig«. Måske havde det været betimeligt, om regeringen havde valgt at konsultere bispekollegiet, inden man offentligt havde meldt ud, ikke bare hvad det er for nogle, ja, jeg vil nærmest kalde det uhellige planer, man har, om at ændre på en kirkeordning, en helligdagsordning, som vi har haft hertillands i flere hundrede år, men måske også havde foretaget en nøjere overvejelse om, hvad det egentlig er, der står i grundlovens § 4.

Jeg må minde om, at regeringen er regering for Hendes Majestæt Dronningen, og når der står i grundloven og når der er fast praksis for, at helligdagsordningen ordnes ved kongelig resolution, må jeg sige til kirkeministeren, at det ikke er kirkeministeren, der tænkes på der. Kirkeministeren er Hendes Majestæt Dronningens tjener. Og det er rigtigt, at der har været en praksis for, at man kan indstille ændringer af kongelige resolutioner til Hendes Majestæt Dronningen, men det ville måske være fornuftigt og betimeligt, især efter kun at have beklædt et embede i, tror jeg, ganske få uger, at man så valgte at konsultere nogle af de mennesker, der rent faktisk har en forståelse for og en praktisk erfaring med netop helligdagene – det kunne f.eks. være biskopperne. Det ville være betimeligt, således at man ikke bare ud fra en eller anden finansministeriel nytteeffektivitetskalkule jager rundt for at slagte danske kristne traditioner, men at man rent faktisk gør sig den ulejlighed at konsultere de valgte biskopper, som godt nok mest af alt repræsenterer sig selv, men som dog kendetegner og ved en del om folkekirken og, tillader jeg mig at sige, nok ved mere om folkekirkens liv, end den nyudnævnte kirkeminister gør, inden man fremturer på den måde.

Så derfor vil jeg som opfølgning på det svar, jeg netop har fået, spørge: Hvorfor valgte man ikke at konsultere biskopperne, inden man fremturede i sit kulturradikale foretagende?

Kl. 14:18

Formanden (Søren Gade):

Kirkeministeren.

Kl. 14:18

Kirkeministeren (Louise Schack Elholm):

Det er ikke normalt, at man tager hverken biskopper eller andre med, når man laver regeringsgrundlag. Det er dog aldrig sket. Da vi skulle tage beslutningen om, hvilken helligdag der var tale om, rakte jeg også ud til biskopperne på den uformelle vis for at høre, hvilken helligdag der ville være den bedste at tage fat i. Men jeg fik blot at vide, at jeg ville få et brev, og det har jeg så afventet. I brevet, har jeg noteret mig, er der ikke taget stilling til, om man kunne tage en anden helligdag i stedet for; man har ikke foretrukket den ene helligdag frem for den anden. Men man har heller ikke påstået, at det her er i strid med det evangelisk-lutherske bekendelsesgrundlag.

Så jeg har skam rakt ud – inden for alle de rammer, der har været, har jeg rakt ud. Jeg er ked af, at der er nogen, der fremstiller det, som om jeg ikke rækker ud, men det gør det ikke til en sandhed.

Kl. 14:19

Formanden (Søren Gade):

Hr. Morten Messerschmidt.

Kl. 14:19

Morten Messerschmidt (DF):

Nej, der er ikke praksis for, at man i regeringsprogramforhandlingerne konsulterer biskopperne. Men der er sandt for dyden heller ikke praksis for, at man i et regeringsgrundlag blander sig i forhold, som ikke entydigt hører under Folketingets og regeringens kompetencer. Og forhold i grundlovens § 4 hører under kirken og majestæten.

Så derfor vil jeg gerne høre ministeren, om hun kan komme på et eneste fortilfælde, hvor man har foretaget ændringer i den kirkelige ordning hertillands, uden at der er kommet et ønske fra biskopperne eller majestæten selv – det er nok lidt længere tilbage, men det har i hvert fald ikke været drevet af et politisk finansministerielt effektivitetshensyn.

Kl. 14:20

Formanden (Søren Gade):

Ministeren.

Kl. 14:20

Kirkeministeren (Louise Schack Elholm):

Ja, det er flere gange sket, at biskopperne har været imod de regler, der er kommet; bl.a. dengang man indførte kvindelige præster, var det heller ikke biskoppernes ønske, at der skulle kvindelige præster til. Det valgte man alligevel at gennemføre. Så der er ikke en tradition for, at det kun er den måde, man kan gennemføre tingene på.

Jeg vil rigtig gerne have et godt samarbejde med biskopperne og som sådan med hele den danske folkekirke. Jeg synes, vi skal passe på folkekirken i stedet for at gøre det her til et kæmpe slagsmål i folkekirken. Så jeg opfordrer til samarbejde.

Kl. 14:20

Formanden (Søren Gade):

Hr. Morten Messerschmidt.

Kl. 14:20

Morten Messerschmidt (DF):

Det er da den mest bizarre måde at passe på en sag på, at man begynder at save stumper af den, nærmest inden man har sat sig i ministerstolen. Og jeg er udmærket bekendt med forholdene omkring indførelsen af kvindelige præster, men forud for dette forelå der jo en dialog, forelå der en diskussion af teologisk såvel som verdslig karakter, sådan som jeg forstår det.

Hvad er det for en diskussion, der er gået forud for det her, bortset fra i den meget sluttede kreds, der har skrevet den her forhåbentlig kortlivede regerings grundlag?

Kl. 14:21

Formanden (Søren Gade):

Kirkeministeren for en afsluttende bemærkning.

Kl. 14:21

Kirkeministeren (Louise Schack Elholm):

Altså, spørgeren kan argumentere, lige så tosset han vil, og hidse sig godt og grundigt op, men ikke desto mindre er det vigtige, at vi får skabt en samtale her mellem hele folkekirken og mellem os. Jeg synes, det skal være op til biskopperne. Ud over det her med bekendelsesgrundlaget har jeg bedt om et svar på, hvad man ønsker at gøre med alterbogen – om man ønsker at ændre i den, hvordan man ønsker at gøre det, og hvem man ønsker at inddrage i processen. For jeg ønsker nemlig, at folkekirken skal inddrages i det her arbejde. Og hvad angår de indre og ydre anliggender, er det altså i grundloven bestemt, at det er regering og Folketing, der bestemmer det.

Kl. 14:21

Formanden (Søren Gade):

Tak for det. Og det afslutter spørgsmålet.

Vi går videre til spørgsmål nr. 13, og det er et spørgsmål til ministeren for landdistrikter af hr. Morten Messerschmidt.

Kl. 14:22

Spm. nr. S 122

13) Til ministeren for landdistrikter af:

Morten Messerschmidt (DF):

Hvad agter ministeren at foretage sig for at sikre, at beboerne på Corona Camping ikke bliver udsat fra campingpladsen den 15. februar 2023, som Køge Kommune har krævet, og hvor mener ministeren at beboerne skal bosætte sig, ifald de udsættes?

Formanden (Søren Gade):

Værsgo.

Kl. 14:22

Morten Messerschmidt (DF):

Tak, formand. Hvad agter ministeren at foretage sig for at sikre, at beboerne på Corona Camping ikke bliver udsat fra campingpladsen den 15. februar 2023, som Køge Kommune har krævet, og hvor mener ministeren at beboerne skal bosætte sig, ifald de udsættes?

Kl. 14:22

Formanden (Søren Gade):

Ministeren.

Kl. 14:22

Ministeren for landdistrikter (Louise Schack Elholm):

Tak for spørgsmålet. Sagen handler om en campingplads, der ligger i Køge Kommune. På campingpladsen bor der en række mennesker i hele vinterperioden, selv om det er ulovligt efter de gældende regler i campingreglementet. Det er kommunerne, der er myndighed for tilladelser og tilsyn på campingområdet. Planklagenævnet er klageinstans. Som minister har jeg derfor ikke kompetence til at gå ind i den konkrete sag.

Social-, Bolig- og Ældreministeriet har oplyst, at kommunerne har vide rammer for at finde en løsning for de borgere i deres kommuner, der har boligsociale udfordringer. Det fremgår af lovgivningen for almene boliger. Efter lovgivningen for almene boliger skal almene boligorganisationer efter kommunalbestyrelsens beslutning stille indtil hver fjerde ledige almene familiebolig til rådighed for kommunen til løsning af påtrængende boligsociale opgaver. I praksis betyder det, at kommunen kan beslutte, at boligorganisationen ved hver fjerde nye udlejning skal stille den ledige almene familiebolig til rådighed for kommunal anvisning.

Kl. 14:23

Formanden (Søren Gade):

Hr. Morten Messerschmidt.

Kl. 14:23

Morten Messerschmidt (DF):

Nu ved vi, at ministeren i hvert fald ikke bruger sin tid på at tale med bispekollegiet i Danmark. Så vil jeg anbefale, at ministeren bruger lidt af sin tid på at besøge Corona Camping ved Køge, og så håber jeg, at hun vil indse, at det bofællesskab, som der her er tale om, har en karakter, som gør, at de vil miste rigtig, rigtig meget, hvis man ud fra den kølige embedsmandslogik, som regeringen tilsyneladende anlægger her, blot henviser til, at folk så må flytte ind i nogle almennyttige boliger. Jeg tror – efter selv at have besøgt de gode folk – at der er tale om mennesker, som kerer sig om hinanden, og som har en mulighed for at hjælpe hinanden på en helt anden måde, end hvis man bor i en to- eller treværelses lejlighed, som kun er forbundet af en gold opgang. Det her er folk, som banker på hinandens døre, og som interesserer sig for, hvad der foregår, og som hjælper hinanden ud af misbrug og problemer af alle mulige slags på en helt anden måde, end man gør, hvis man bor i et almennyttigt boligbyggeri.

Derfor synes jeg egentlig også, det er bedrøveligt, altså oven på en valgkamp, hvor ministeren, lige såvel som hun også har gjort det som folketingsmedlem, viste en stor grad af empati og indlevelse i – og det lyder så nedladende at sige det – almindelige menneskers hverdag, altså i den hverdag, som den nu gør sig gældende for folk, som folk er flest. Og det er måske nogle gange også dem, som bliver ramt, og som kommer lidt på kant med livet, og hvor man får en forståelse af, at boligpolitik ikke bare handler om at have tag over hovedet, men at det også handler om liv, at det handler om samliv, og at det handler om at alt det, som civilsamfundet kan, og hvor det offentlige og den golde jura må høre op. Og jeg tror ikke, at ministeren på den måde skal gå ned og med vold sørge for, at man ikke foretager udsætningen, men jeg føler mig overbevist om, at der her må være en mulighed for, at man lader empatien råde, og at man dermed også lader fornuften råde, og at man lader det, som det her bofællesskab rent faktisk indeholder, leve, i stedet for bare at slå det ihjel på grund af nogle golde regler.

Kl. 14:25

Formanden (Søren Gade):

Tak. Og inden ministeren får ordet, henstiller jeg til, at vi bruger tiltaleformen ministeren.

Ministeren.

Kl. 14:25

Ministeren for landdistrikter (Louise Schack Elholm):

Tak, og tak for spørgsmålet. Jeg synes, det er vigtigt, at vi alle sammen passer på hinanden, at vi viser en empati, at vi kommer hinanden ved, at vi viser den omsorg for hinanden. Det er det, vi har brug for i et samfund, altså at vi viser mere end bare ligegyldighed over for hinanden. Og det er jo sådan set, uanset hvor man bor; så håber jeg da, at man viser den omsorg over for hinanden.

Men jeg kan jo ikke som minister sige, at man ikke skal overholde loven. Lov er lov, og lov skal holdes. Det er nu engang en af de regler, vi lever efter herinde i Folketinget. Så kan man arbejde på at lave en lov om, og som er jeg sikker på at spørgeren har opdaget, har jeg jo sendt et lovforslag  om netop vintercampering over til Landdistriktsudvalget til orientering.

Kl. 14:26

Formanden (Søren Gade):

Hr. Morten Messerschmidt.

Kl. 14:26

Morten Messerschmidt (DF):

Jo, men der kan jo inden for gældende lovgivning gives dispensationer. Der kan gives henstand, og der kan rent faktisk udvises en forståelse, og det er tænkeligt, at det ikke er ministeren eller styrelsen, der har den beføjelse, men det kunne man gøre kommunalt. Og jeg føler mig overbevist om, at hvis ministeren måske nu til pressen, som sikkert sidder et eller andet sted og lytter med – en enkelt er der da i hvert fald, eller måske et par stykker – sagde meget klart, at det var hendes ønske, at Corona Camping ikke skulle lukkes, og at de ikke skulle udsættes pr. 15. februar, så kunne det være, at der var nogle, der lyttede lige så agtsomt med, som jeg lytter til ministeren.

Kl. 14:27

Formanden (Søren Gade):

Ministeren.

Kl. 14:27

Ministeren for landdistrikter (Louise Schack Elholm):

Det glæder mig, at spørgeren lytter med. Det håber jeg selvfølgelig også på. Men jeg vil jo så sige, at der er det kommunale selvstyre, og det er jo her, hvor man skal gå hen til sin kommune sige: I er nødt til at gøre noget. Vi har jo en deling af magten, og det er som sådan ikke min opgave at bestemme, hvad Køge Kommune skal beslutte. Det er jo Køge Kommune, der skal tage den beslutning ud fra de forhold, der er, og ikke en beslutning, som man skal tage herindefra. Så jeg synes, det ville være oplagt, at hr. Morten Messerschmidt tog det op med Køge Kommune.

Kl. 14:27

Formanden (Søren Gade):

Hr. Morten Messerschmidt.

Kl. 14:27

Morten Messerschmidt (DF):

Jeg tror med uvanlig selvudslettende fremgangsmåde her, at det ville have en større betydning, hvis ministeren gjorde det, end hvis Morten Messerschmidt gjorde det.

Derfor vil jeg da bare som det sidste, som jeg så må spørge om her, bede ministeren om – ikke mindst ihukommende, at der altså for nogle af de almennyttige boliger i Køge er op til 30 års venteliste – at hun tog kontakt til Køge Kommune, hvor jeg også mindes, at der er et partimæssigt fællesskab mellem regeringen her og dem, der leder Køge Kommune, og sagde: Drop nu den der uempatiske og aggressive fremfærd over for de i øvrigt meget sympatiske mennesker, der bor på Corona Camping.

Kl. 14:28

Formanden (Søren Gade):

Ministeren for en afsluttende bemærkning.

Kl. 14:28

Ministeren for landdistrikter (Louise Schack Elholm):

Jeg ønsker alt det bedste for beboerne på Corona Camping, men som jeg sagde, ligger det ikke inden for min kompetence at gå ind i den her specifikke sag. Men ikke desto mindre er jeg opmærksom på, hvilke regler der er, og derfor er der jo også fremsendt et lovforslag om vintercampering.

Kl. 14:28

Formanden (Søren Gade):

Det afslutter spørgsmålet. Vi siger tak til hr. Morten Messerschmidt.

Vi går videre til spørgsmål nr. 14, som er til ministeren for landdistrikter, og det er af fru Susie Jessen.

Kl. 14:28

Spm. nr. S 134

14) Til ministeren for landdistrikter af:

Susie Jessen (DD):

Mener ministeren, at der er behov for at se på lovgivningen på campingområdet, så der i særlige tilfælde kan gives dispensation til egentlig helårsbeboelse på campingpladser, hvis f.eks. den konkrete campingplads løfter et særligt ansvar over for mennesker, der har brug for støtte og et stærkt fællesskab?

Formanden (Søren Gade):

Værsgo.

Kl. 14:28

Susie Jessen (DD):

Mange tak. Mener ministeren, at der er behov for at se på lovgivningen på campingområdet, så der i særlige tilfælde kan gives dispensation til egentlig helårsbeboelse på campingpladser, hvis f.eks. den konkrete campingplads løfter et særligt ansvar over for mennesker, der har brug for støtte og et stærkt fællesskab?

Kl. 14:29

Den fg. formand (Bjarne Laustsen):

Tak. Værsgo til ministeren.

Kl. 14:29

Ministeren for landdistrikter (Louise Schack Elholm):

Tak. Og tak for spørgsmålet. Regeringen har besluttet at fremsætte et lovforslag i februar 2023 om udvidet mulighed for vintercampering. Lovforslaget bygger på beretning til B 77 om dispensation fra reglerne om tidsbegrænset campering i vintermånederne, som et enigt erhvervsudvalg bakkede op om den 30. juni 2021. Lovforslaget indeholder en 2-årig forsøgsordning for udvidet vintercampering. Forsøgsordningen vil åbne for, at kommunen kan meddele tilladelse til udvidet vintercampering til højst 5 pct. af de allerede tilladte enhedspladser til vintercampering i to vintersæsoner, i 2023-24 og i 2024-25. Forsøgsordningen foreslås at gælde på campingpladser, der i forvejen har tilladelse til vintercampering. I forsøgsperioden vil det således blive muligt at campere hele året på campingpladser inden for forsøgsordningens rammer.

Erhvervsudvalget lagde i beretningen til B 77 bl.a. vægt på, at campingpladser ikke må benyttes til utilsigtet placering af borgere, der har brug for anden støtte eller lignende. Desuden lægges der i beretningen til B 77 vægt på, at kommunerne i stedet for at give tilladelse til helårscampering bør anvise en almen bolig til boligsøgende, der har vanskeligt ved at anskaffe sig en bolig på almindelige vilkår. Erhvervsudvalgets beretning bygger dermed på en forudsætning om at fastholde kommunernes boligsociale ansvar og lægger ikke op til undtagelser med egentlig helårsbeboelse på campingpladser.

Regeringens lovforslag lægger derfor heller ikke op til egentlig helårsbeboelse på campingpladser, heller ikke i særlige tilfælde. Efter lovforslagets forsøgsperiode på 2 år vil forsøget blive evalueret. Det er vigtigt, at vi får belyst forsøgets mulige sundhedsmæssige og boligsociale konsekvenser samt eventuelle konsekvenser for natur og landskab.

Social-, Bolig- og Ældreministeriet har oplyst mig om, at lovgivningen i øvrigt giver kommunerne vide rammer for at finde en løsning for påtrængende boligsociale opgaver. Efter almenboliglovgivningen skal almene boligorganisationer efter kommunalbestyrelsens beslutning bidrage til løsning af påtrængende boligsociale opgaver. I praksis betyder det, at kommunen kan beslutte, at boligorganisationen ved hver fjerde nye udlejning skal stille den ledige almene familiebolig til rådighed for kommunal anvisning.

Kl. 14:31

Den fg. formand (Bjarne Laustsen):

Tak. Værsgo til fru Susie Jessen.

Kl. 14:31

Susie Jessen (DD):

Tak for svaret. Jeg er også meget opmærksom på det lovforslag, der ligger, om at søge en særlig dispensation for 5 pct., som kan få lov til at ligge i en længere periode. Jeg har stillet det her spørgsmål med udgangspunkt i Corona Camping i Køge Kommune, og jeg er interesseret i at vide, om der egentlig kunne være nogle særlige dispensationsløsninger for en campingplads som Corona Camping.

Jeg har været så heldig, at jeg har været en tur derude og har set, hvor stort et socialt ansvar, som indehaverne af campingpladsen faktisk løfter. Altså, der er folk her, som virkelig ikke ville klare sig godt i en etværelses lejlighed på femte sal, men derude blomstrer de, og dér får de egentlig lov til at udleve, altså udfylde et stort potentiale, og de bliver egentlig til bedre mennesker af at være derude.

Så det sociale ansvar, som den her campingplads løfter, er ret uvurderligt, og derfor er jeg interesseret i at høre, om der kan være en særlig dispensationsmulighed for den her campingplads, når nu det er et så specielt tilfælde. Når de bliver sat på gaden, har jeg faktisk hørt en socialdemokrat fra den kommune sige, at der jo også findes herberger.

Altså, hvad er det da for noget? Der er nogle mennesker her, der faktisk klarer sig rigtig godt, og som er i en god udvikling, og så siger man, at de bare kan tage på et herberg, fordi de har været i en situation, hvor de faktisk har boet ulovligt og derfor ikke kommer på den her akutventeliste i kommunen.

Der er rigtig mange problemstillinger her. De her mennesker har fået at vide, at de skal være ude den 15. februar, og så står mange af dem til reel hjemløshed. Det vil jeg gerne høre ministerens kommentar til. Altså, er der noget som helst, vi kan gøre her?

Kl. 14:33

Den fg. formand (Bjarne Laustsen):

Værsgo til ministeren for landdistrikter.

Kl. 14:33

Ministeren for landdistrikter (Louise Schack Elholm):

Tak. Efter hvad jeg har fået oplyst, er der rigtig mange på Corona Camping, som bor der ulovligt hele året, så Køge Kommune kan jo søge om vintercampering for Corona Camping, men det vil jo ikke være alle, der vil være omfattet af det. Kommunen har stadig en forpligtelse til at tilbyde en bolig til de beboere, der er der. Det er en af de rettigheder, man har i et velfærdssamfund. Derfor vil jeg da i hvert fald opfordre kommunen til at sørge for at finde nogle gode løsninger for de borgere, der er der, for selvfølgelig skal man tage hånd om de borgere.

Kl. 14:33

Den fg. formand (Bjarne Laustsen):

Tak. Der er et spørgsmål mere fra fru Susie Jessen. Værsgo.

Kl. 14:33

Susie Jessen (DD):

Tak. Et af problemerne er nemlig også, hvordan det har kørt i kommunen, for man har jo faktisk, som jeg hører det, på den ene side henvist folk til at bo derude og på den anden side sagt, at det skal lukkes. Så der er jo rigtig mange udfordringer her. Samtidig er det overhovedet ikke mit indtryk, at man har tænkt sig at tage hånd om de her mennesker, når man smider dem på gaden den 15. februar – og i øvrigt vil give dagbøder, hvis de bliver boende. Altså, det er jo folk, som ikke tjener det samme, som ministeren og jeg selv gør.

Så jeg synes, det er lidt voldsomt. Og derfor er jeg meget interesseret i at høre, hvad man konkret vil gøre i den kommende tid for at sikre, at de her mennesker kommer godt igennem det her?

Kl. 14:34

Den fg. formand (Bjarne Laustsen):

Værsgo til ministeren.

Kl. 14:34

Ministeren for landdistrikter (Louise Schack Elholm):

Der er jeg jo nok bundet af, at jeg ikke kan gå ind i den konkrete sag, og jeg kender ikke til de konkrete problemstillinger på Corona Camping, som ordføreren påpeger, om, at man skulle have henvist nogle dertil. Men jeg kan bare oplyse generelt, at hovedsæsonen for camping efter reglerne går fra den 1. marts til den 31. oktober. Så det er jo ikke den store hjælp – men jeg kan ikke gå ind i den konkrete sag.

Kl. 14:35

Den fg. formand (Bjarne Laustsen):

Værsgo til spørgeren for et opfølgende spørgsmål her.

Kl. 14:35

Susie Jessen (DD):

Netop i og med at vi fra den 1. marts går ind i sommersæsonen, er det reelt 14 dage, det handler om, og kommunen har sat den grænse der. Det kan jo godt virke meget provokerende, synes jeg, at man lægger en grænse der, og så er der 14 dage, hvor folk på kanten skal betale dagbøder, hvis de vælger at blive boende, og bagefter kan de reelt rykke ind igen den 1. marts. Så er der ikke noget, man kan gøre for at sikre, at det her ikke kommer til at ske?

Kl. 14:35

Den fg. formand (Bjarne Laustsen):

Så er der mulighed for en afsluttende bemærkning fra ministeren.

Kl. 14:35

Ministeren for landdistrikter (Louise Schack Elholm):

Vi har jo en lovgivning, som skal overholdes, og det er kommunens skøn og vurdering, der gør sig gældende her, og så kan man klage til Planklagenævnet. For vi har et retssystem, hvor alle er lige for loven, og hvor man har nogle veje, man kan gå, men det er klart, at jeg da også er bekymret for de danskere, der er der.

Kl. 14:35

Den fg. formand (Bjarne Laustsen):

Så siger vi tak til spørgeren.

Så kommer der et nyt spørgsmål, og det er denne gang til transportministeren, og det er af Signe Munk fra SF.

Kl. 14:36

Spm. nr. S 120

15) Til transportministeren af:

Signe Munk (SF):

Hvad vil ministeren gøre for at sikre kortere rejsetid og bedre drift i Midt- og Vestjylland nu, hvor Togfonden DK er erklæret død og landsdelen – der som bekendt heller ikke står over for en elektrificering af jernbanenettet – ikke kan se frem til de forbedringer af rejsetid og drift, som Togfonden DK og timemodellen ville have leveret?

Den fg. formand (Bjarne Laustsen):

Værsgo for oplæsning af spørgsmålet.

Kl. 14:36

Signe Munk (SF):

Tak for det. Hvad vil ministeren gøre for at sikre kortere rejsetid og bedre drift i Midt- og Vestjylland nu, hvor Togfonden DK er erklæret død og landsdelen – der som bekendt heller ikke står over for en elektrificering af jernbanenettet – ikke kan se frem til de forbedringer af rejsetid og drift, som Togfonden DK og timemodellen ville have leveret?

Kl. 14:36

Den fg. formand (Bjarne Laustsen):

Værsgo til transportministeren.

Kl. 14:36

Transportministeren (Thomas Danielsen):

Tak til formanden, og tak til spørgeren for spørgsmålet. Lad mig starte med, hvad regeringen har tilkendegivet omkring Togfonden DK i regeringsgrundlaget. Regeringen noterer sig, hvilket jo altså er en kendsgerning efter udkommet af valget, at der ikke er et flertal bag forliget om Togfonden DK, og regeringen vil derfor afklare prioriteringen af de konkrete projekter og drøfte dem med Folketinget. Regeringen har samtidig besluttet, at forbindelsen over Vejle Fjord ikke gennemføres, og at de ca. 6 mia. kr. herfra skal reserveres til en fond, der kan gå til at løfte børn og klima.

Som det også fremgår af regeringsgrundlaget, er det vigtigt for regeringen, at Danmark hænger bedre sammen. En veludviklet infrastruktur er nødvendig for at kunne bo og arbejde og uddanne sig i alle dele af Danmark, og her er det jo netop sådan, at et meget bredt flertal i Folketinget, som også spørgerens parti er en del af, i 2021 indgik den infrastrukturaftale, som indeholder mange nye store projekter til forbedringer af jernbanen. Det er projekter, der kommer oven i den store igangværende modernisering af jernbanen, som er i fuld gang lige nu. De mange projekter på jernbanen vil på sigt give hurtigere rejsetid og en bedre passageroplevelse, også i det midt- og vestjyske.

Og så indeholder aftalen netop en elektrificering af jernbanen i Midt- og Vestjylland. Det er aftalt, at hele den statslige togtrafik skal være CO2-neutral, og at der er afsat en ramme på 650 mio. kr. til at etablere den nødvendige ladeinfrastruktur til det, som er fremtidens tog, især på de regionale baner, altså batteritog.

Kl. 14:38

Den fg. formand (Bjarne Laustsen):

Tak. Så er der mulighed for at stille endnu et spørgsmål. Signe Munk, værsgo.

Kl. 14:38

Signe Munk (SF):

Danmark skal hænge bedre sammen – det er det, ministeren står og siger. Jeg må bare sige, at virkeligheden for midt- og vestjyderne i forhold til den kollektive trafik er, at Danmark ikke hænger sammen der. Der er i hvert fald ikke en særlig god kobling fra det midt- og vestjyske, hvis man gerne vil mod København.

Ministeren kunne sikkert tale med Passagerpulsen og udsende rejsetidsspørgeskemaer, men jeg kunne også lige give ministeren en oplevelse af bare de sidste år, jeg selv har taget toget fra Herning mod København. Der er kommet færre direkte tog; der er togskift i Vejle nu, hvor man skifter fra Arriva til DSB; kigger man på strækningen fra Struer – altså regionaltoget fra Struer – mod Aarhus over Viborg-Skive, så er der ekstremt mange forsinkelser og aflysninger. Den virkelighed, som midt- og vestjyderne møder, er, at der ikke er et særlig godt tilbud i forhold til togtrafikken, hverken når man skal fra vest mod øst, eller når man skal på tværs.

I Togfonden DK og i timemodellen var Vejlefjordbroen jo netop vigtig, fordi man ville sikre, at vi kunne komme hurtigere fra øst mod vest og imellem de største byer. Så det, at man nu i regeringen vælger at skrotte Vejlefjordbroen, er jo simpelt hen et udtryk for, at man ikke vil have en hurtigere togdrift, i hvert fald optimalt set, fra Midt- og Vestjylland mod Østjylland.

Men pendlerne og borgerne i Midt- og Vestjylland kan ikke bruge ord til særlig meget, og derfor vil jeg høre ministeren: Hvornår sker der noget? Hvornår bliver der bedre rettidighed og hurtigere drift? Og hvornår kommer der flere sammenhængende rejseoplevelser, hvor man ikke skal ud at skifte tog og stå og fryse midt på en perron, bare fordi man gerne vil tage toget fra f.eks. Holstebro til København?

Kl. 14:40

Den fg. formand (Bjarne Laustsen):

Tak til spørgeren. Og værsgo til transportministeren.

Kl. 14:40

Transportministeren (Thomas Danielsen):

Tak for det. Det er dejligt at mærke spørgerens engagement i bedre kollektiv trafik i Midt- og Vestjylland, hvilket jo er en ambition, som jeg deler. Men jeg deler nok ikke fru Signe Munks vurdering af indsatsområder. Alle de problemstillinger, som fru Signe Munk netop nævner her, er jeg jo sådan set enig i. Det er et stort problem. Men så at fremhæve Vejlefjordbroen som det altoverskyggende problem er jeg bare ikke enig i. At bruge 6 mia. kr. på den holdt op imod, hvad der var af udfordringer i den øvrige kollektive trafik, er bare en forkert prioritering i min optik. Derfor er det ikke nogen hemmelighed, at jeg mener, at vi skal have større ambitioner i forhold til den kollektive trafik, både når vi taler om jernbanen, regionale busser og kommunale busser – altså både trafikken i nærområdet og flekstrafikken osv. Hele området skal vi sådan set have kastet op i luften og genopfundet.

Ordføreren ved godt, at der på jernbaneområdet er tale om nogle lange investeringer, hvor man ikke bare kaster noget op i luften. Derfor er spørgerens parti jo heldigvis også en del af det forlig, der er på området, og derfor håber jeg, at vi kan samarbejde om stabilitet og bedre rammer for det. Men resten af den kollektive trafik, også decentralt, skal vi strikke bedre og mere klogt sammen.

Kl. 14:42

Den fg. formand (Bjarne Laustsen):

Tak. Der er mulighed for at stille et kortere spørgsmål. Spørgeren, værsgo.

Kl. 14:42

Signe Munk (SF):

Det er jo et kæmpe problem, at ministeren vil kaste det her op i luften. Der lå en plan i Togfonden, og der lå netop også hastighedsopgraderinger for de regionale baner. Så hvornår skal det prioriteres, hvis det er sådan en prioriteringsrunde, regeringen skal ind i? Hvornår sker der noget der?

Så kunne man se på køreplanerne, at en del af årsagen til eller den væsentligste årsag til, at der ikke er flere gennemkørende tog fra Vestjylland mod øst, jo er, at man har lavet om i køreplanerne. Så nej, Vejlefjordbroen er ikke det eneste svar, men det er et vigtigt svar i forhold til at sikre bedre sammenhæng.

Men hvad vil ministeren så gøre i forhold til køreplanerne, i forhold til hastighedsopgraderinger på de regionale baner? Det tror jeg der er mange midt- og vestjyder, der vil have rigtig meget gavn af at få et svar på.

Kl. 14:42

Den fg. formand (Bjarne Laustsen):

Værsgo til transportministeren.

Kl. 14:43

Transportministeren (Thomas Danielsen):

Tak for det. Jeg vil lige minde spørgeren om, at spørgerens parti jo altså er en del af de forlig, som ligger til grund for den model og struktur, vi har i dag.

Jeg kommer heller ikke til lige i dag at løfte sløret for, hvad mine ambitioner er, i forhold til hvordan vi kan opgradere eller forbedre køreplanerne. Men der findes jo nærmest ikke den banestrækning i Danmark, som vi ikke er i gang med at opgradere på den ene eller den anden måde – det kan være at elektrificere den, det kan være signalsystemer, det kan være hastighedsforbedringer, det kan være forberedelse til batteri.

Så der er gang i en lang række ting, også på banen, men spørgeren ved jo også godt, at det her er langsigtede investeringer. Men at vi forsømmer banen, er jeg nok ikke enig i, eftersom vi årligt bruger ca. 12 mia. kr. på banen, DSB og Arriva – man kan sammenligne med beløbet for statsvejene, som jo er små 3 mia. kr. plus. Så ordvalget at forsømme banen er jeg nok ikke helt enig i i den kontekst.

Kl. 14:43

Den fg. formand (Bjarne Laustsen):

Tak. Så har spørgeren mulighed for at stille et kort spørgsmål.

Kl. 14:44

Signe Munk (SF):

Så vil jeg bare afslutte med at give ministeren et knaldgodt tilbud, for SF vil gerne forbedre køreplanerne, SF vil gerne øge investeringerne i togbanerne i Midt- og Vestjylland og i resten af landet, og vi vil også frygtelig gerne have Vejlefjordbroen tilbage.

Så ministeren skal nok få hjælp fra SF til at sikre en bedre kollektiv togtrafik for det midt- og vestjyske, på banen over mod det østjyske og i det hele taget også i Midt- og Vestjylland. Det tilbud er hermed givet, og det håber jeg ministeren vil tage imod.

Kl. 14:44

Den fg. formand (Bjarne Laustsen):

Tak. Så får ministeren mulighed for at afslutte spørgsmålet.

Kl. 14:44

Transportministeren (Thomas Danielsen):

Jamen mange tak for tilsagnet. Jeg glæder mig til et godt samarbejde, også i forhold til den kollektive trafik, med både ordføreren og SF.

Kl. 14:44

Den fg. formand (Bjarne Laustsen):

Så siger vi tak til spørgeren og til transportministeren.

Så byder vi velkommen til fru Karina Lorentzen Dehnhardt fra SF, som har et spørgsmål til ministeren for ligestilling.

Kl. 14:44

Spm. nr. S 128

16) Til ministeren for ligestilling af:

Karina Lorentzen Dehnhardt (SF):

Hvad mener ministeren om, at der fortsat ikke er indkaldt til forhandlinger om en ny national handlingsplan mod partnervold og partnerdrab?

Skriftlig begrundelse

Den 26. januar 2023 er det 1 år siden, at SF m.fl. fremsatte forslag om en handlingsplan mod partnerdrab, ligesom det er mere end et halvt år siden, at der blev fremlagt et udspil til handlingsplan på området.

Den fg. formand (Bjarne Laustsen):

Værsgo.

Kl. 14:44

Karina Lorentzen Dehnhardt (SF):

Hvad mener ministeren om, at der fortsat ikke er indkaldt til forhandlinger om en ny national handlingsplan mod partnervold og partnerdrab?

Kl. 14:45

Den fg. formand (Bjarne Laustsen):

Værsgo til ministeren for en besvarelse.

Kl. 14:45

Ministeren for ligestilling (Marie Bjerre):

Tak for spørgsmålet. Lad mig starte med at sige, at regeringen ligesom spørgeren er optaget af, at vi får en god og ambitiøs handlingsplan mod partnervold og partnerdrab. Partnervold og partnerdrab er en af vores største ligestillingsudfordringer, som især rammer kvinder. Vold mod og drab af en partner er igennem tiden blevet sløret eller negligeret under betegnelser som husspektakler eller familietragedier. Vi har ikke taget det seriøst nok og ikke sat effektivt nok ind.

Derfor er det en prioritet for regeringen, at der kommer en handlingsplan mod partnervold og partnerdrab. Der ligger allerede et udspil, der kom i juni. Det kommer rigtig godt omkring; der er både fokus på at styrke viden, opsporing og forebyggelse.

Forhandlingerne om initiativerne i handlingsplanen kommer til at foregå i forbindelse med de kommende forhandlinger om udmøntning af reserven til foranstaltninger på social-, sundheds- og arbejdsmarkedsområdet for 2023-2026, SSA-reserven. De forhandlinger skulle have været gennemført i efteråret 2022, men som bekendt kom der et valg og en regeringsdannelse i vejen. Der er netop sendt invitationer ud til forhandlingerne, og de starter op den 31. januar og kommer til at foregå i Social-, Bolig- og Ældreministeriet. Jeg ser frem til, at vi sammen får initiativerne og finansieringen på plads, så en ny handlingsplan bliver en realitet.

Kl. 14:46

Den fg. formand (Bjarne Laustsen):

Tak. Værsgo til spørgeren.

Kl. 14:46

Karina Lorentzen Dehnhardt (SF):

Jeg er rigtig glad for, at invitationerne nu er sendt ud. For når jeg stiller det her spørgsmål i dag, er det jo, fordi det præcis i morgen faktisk er 1 år siden, at SF sammen med en række partier fremsatte et forslag om en handlingsplan. Det var en handlingsplan, som ministerens parti også bakkede op om, men der er intet sket, og i den tid, der er gået, er der ti kvinder, der har mistet livet. Derfor er det altså ret akut at gøre noget ved den her problemstilling.

Så jeg vil spørge ministeren, om ministeren mener, at en finansiering fra puljer, som ikke er varige, er en god finansiering til noget, som vi anerkender er et stort samfundsproblem, og som jo i virkeligheden skulle have en varig indsats. Altså, er ministeren tilfreds med den finansiering, som den tidligere regering lagde op til? For jeg hørte noget om puljer. Og vil ministeren overveje, om det ikke skulle være en varig finansiering?

Kl. 14:47

Den fg. formand (Bjarne Laustsen):

Værsgo til ministeren for ligestilling.

Kl. 14:47

Ministeren for ligestilling (Marie Bjerre):

Tak til spørgeren og SF for at lægge et pres på, at der kommer en handlingsplan på det her område. Jeg vil også gerne anerkende spørgeren og SF's styrke i den her debat og markante rolle i debatten. Jeg deler opfattelsen af, at det er vigtigt, at vi får nogle initiativer på plads, og at vi får gjort en indsats på det her område. Så tusind tak for at lægge pres på for det. Jeg glæder mig meget til de forhandlinger.

I forhold til finansieringen er det korrekt, at vi lægger op til, at størstedelen af finansieringen kommer via SSA-reserven, men vi lægger også op til, at nogle af initiativerne kan finansieres permanent.

Kl. 14:48

Den fg. formand (Bjarne Laustsen):

Tak. Værsgo til spørgeren.

Kl. 14:48

Karina Lorentzen Dehnhardt (SF):

Men mener ministeren helt ærligt, at det er at tage de omfattende problemer, vi har med partnerdrab i vores samfund, alvorligt, når man lægger op til ikkevarig finansiering af nogle af de her initiativer? Der er trods alt mennesker, som mister livet her. Det er den største enkeltstående drabskategori i Danmark.

Så vil ministeren ikke overveje, om vi ikke skulle finde varig finansiering til et desværre varigt problem? Hvis vi skal knække kurven her, duer det simpelt hen ikke, at det er initiativer, som risikerer at forsvinde om 3 år, om 4 år, eller hvornår de nu ophører.

Kl. 14:49

Den fg. formand (Bjarne Laustsen):

Værsgo til ministeren.

Kl. 14:49

Ministeren for ligestilling (Marie Bjerre):

Jeg er helt enig i, at det her er meget, meget alvorligt, og at det er vigtigt at prioritere området. I forhold til hvordan det skal finansieres, har der været handlingsplaner mod partnervold siden 2002, og der har det været finansieret over SSA-reserven. Det ser jeg egentlig også som naturligt at en stor del af de initiativer, der er i den her handlingsplan mod partnervold og partnerdrab, er. For mange af initiativerne er udviklingsinitiativer, som man skal se på om virker. Men jeg vil også gerne sige, at der er initiativer, som vi lægger op til skal have en permanent finansiering.

Kl. 14:49

Den fg. formand (Bjarne Laustsen):

Værsgo til spørgeren for det sidste spørgsmål.

Kl. 14:49

Karina Lorentzen Dehnhardt (SF):

Jeg tror ikke, jeg bliver enig med ministeren. Jeg synes, at det nok desværre er symptomatisk for det her område, at alt for meget er finansieret af puljer, selv om vi egentlig anerkender, at der er et varigt behov for det.

Så vil jeg høre, om ministeren kunne overveje i tillæg til det, der lå i handlingsplanen, at skabe et landsdækkende ambulant tilbud om rådgivning til voldsudsatte. For det er faktisk også noget af det, organisationerne anbefaler for at kunne knække det her problem, og det er jo en af de ting, som ikke indgår i selve handlingsplanen. Der er til voldsudøverne, men desværre ikke til ofrene. Hvad tænker ministeren om det?

Kl. 14:50

Den fg. formand (Bjarne Laustsen):

Så er der afsluttende bemærkninger fra ministeren for ligestilling. Værsgo.

Kl. 14:50

Ministeren for ligestilling (Marie Bjerre):

Det spørgsmål er jeg rigtig glad for. Og helt ligesom ordføreren har jeg også, efter at handlingsplanen blev præsenteret, lyttet mig til, at noget af det, interessenterne på området sagde, var, at der manglede noget mere i forhold til ambulante tilbud, fordi det er meget få af de kvinder, der er udsat for vold, der søger krisecentre. Og derfor er det også noget, jeg godt kunne tænke mig, at der kom nogle flere ambulante tilbud om. Og det er en af de ting, jeg godt kunne tænke mig at justere i planen eller lægge oveni.

Kl. 14:50

Den fg. formand (Bjarne Laustsen):

Så siger vi tak til spørgeren og ministeren.

Vi går videre til klima-, energi- og forsyningsministeren, som får et spørgsmål af hr. Søren Egge Rasmussen fra Enhedslisten.

Kl. 14:51

Spm. nr. S 138

17) Til klima-, energi- og forsyningsministeren af:

Søren Egge Rasmussen (EL):

Hvad vil ministeren gøre for at leve op til regeringsgrundlagets ambition om at »sætte turbo på den grønne omstilling med mere vedvarende energi«, når udbygning af landvind ikke var nævnt i regeringens første lovprogram, og når ministeren til DR har udtalt, at han mener, at den manglende udbygning af landvind er træls?

Skriftlig begrundelse

Der henvises til artiklen »»En falliterklæring« : De næste to år ser der ikke ud til at blive sat eneste vindmølle op på land« bragt den 19. januar 2023 på DR’s hjemmeside, hvoraf det fremgår, at Energistyrelsen vurderer, at der i 2023 og 2024 ikke opstilles nye landvindmøller. I artiklen erkender ministeren også, at han ikke har guddommelige evner, og at han mener, at det er træls, hvis der i 2023 ikke opstilles nye landvindmøller.


Den fg. formand (Bjarne Laustsen):

Værsgo for oplæsning af spørgsmålet.

Kl. 14:51

Søren Egge Rasmussen (EL):

Tak for det. Hvad vil ministeren gøre for at leve op til regeringsgrundlagets ambition om at »sætte turbo på den grønne omstilling med mere vedvarende energi«, når udbygningen af landvind ikke var nævnt i regeringens første lovprogram, og når ministeren til DR har udtalt, at han mener, at den manglende udbygning af landvind er træls?

Kl. 14:51

Den fg. formand (Bjarne Laustsen):

Værsgo til ministeren for en besvarelse.

Kl. 14:51

Klima-, energi- og forsyningsministeren (Lars Aagaard):

Jeg vil gerne takke for spørgsmålet. Regeringen har sammen med et bredt flertal i Folketinget høje ambitioner for udbygning af sol og vind i Danmark. Ambitionerne bygger på den brede aftale om at firdoble udbygningen af sol og landvind i 2030, som spørgerens parti også indgår i, og derfor er det selvfølgelig heller ikke tilfredsstillende at se en midlertidig opbremsning i udbygningen af landvind. Indførelsen af producenttariffer har spillet ind på den opbremsning af udbygningen af vedvarende energi, som vi ser, og jeg forstår godt, at nogle opstillere afventer klarhed om metoderne og dermed også niveauerne for producenttarifferne, mens andre har fremrykket deres opstilling.

Jeg skal ikke her repetere baggrunden for indførelse af producentbetaling, men blot konstatere, at da producentbetaling blev besluttet, var det kendt, at det kunne få en midlertidig effekt på udbygningen af sol og vind. Energistyrelsen forventer imidlertid ikke, at den konstaterede go and stop-effekt vil have betydning for VE-udbygningen på den lange bane. Men vi skal videre, og ambitionen er fortsat at skabe rammer, så vi kan firdoble vores sol og vind på land. Blandt de initiativer, jeg nu har fokus på at implementere, jævnfør klimaaftale om grøn strøm og varme fra 2022, findes bl.a. et statsligt engagement i energipakker på land, en øget lokal opbakning, herunder behov for eventuelle justeringer af VE-ordningerne, etablering af et VE-rejsehold og en ny pulje til vedvarende energi på mindre tilgængelige arealer.

Regeringen vil desuden med den kommende NEKST have fokus på at accelerere udbygningen via fokuseret myndighedsbehandling og evaluering af alle de godkendelseskrav, der gælder i dag for sol og vind og for tilslutning til nettet. Det vil myndigheder, kommuner og øvrige interessenter se på i fællesskab i regi af NEKST. Udbygningen af VE er vores fælles ansvar, og jeg er meget åben over for en god dialog om, hvordan vi sikrer en hurtig og vigtig udbygning af sol og landvind.

Kl. 14:53

Den fg. formand (Bjarne Laustsen):

Tak. Så er det hr. Søren Egge Rasmussen.

Kl. 14:53

Søren Egge Rasmussen (EL):

Ja, det er jo fint, at ministeren er åben over for dialog. Jeg lyttede mig til, at det mest var henvisning til nogle energiaftaler, som Enhedslisten også er med i, men jeg kunne ligesom ikke lytte mig frem til, at det der med at sætte turbo på den grønne omstilling med mere vedvarende energi rummede mere, end at man vil nedsætte denne NEKST. Så jeg kunne ikke lytte mig til, at ministeren her kom med et godt bud på, hvordan vi kommer frem til, at der med sikkerhed kommer mere landvind i 2023 og 2024.

Jeg synes faktisk, det er katastrofalt, når nu vi kigger ind i, at det bliver svært at nå klimamålet i 2025, for der er det faktisk nødvendigt, at vi finder på noget mere handling, som har en effekt inden starten af 2025. Og der lyder det ikke, som om ministeren har noget bud på, hvordan vi gennem den billigste vedvarende energi-udbygning med landvind – fuldstændig kendt teknologi – på den korte bane får sikret, at der kommer til at ske mere.

Ministeren har udtalt, at han ikke har guddommelige evner, men det er jo sådan set heller ikke nødvendigt her. Vi har noget kendt teknologi; vi har høje elpriser; vi har sådan set vindmølleproducenter i Danmark, som er meget dygtige til det. Vi har sådan set en velvilje; vi har et behov for at udfase gassen hurtigt, at vi får elektrificeret mere af vores samfund. Så samfundet skriger på mere vedvarende energi. Der er det jo vigtigt, at vi vælger noget af det, som er allerhurtigst at udbygge, og det er landvind, og det er solceller.

Spørgsmålet her i dag går jo så på landvind. Skal jeg forstå ministerens svar sådan, at det eneste, som regeringen har fundet ud af i forhold til at sætte turbo på den grønne omstilling, er, at man vil nedsætte en eller anden form for udvalg, der skal kigge på det? Er det sådan, det skal forstås?

Kl. 14:55

Den fg. formand (Bjarne Laustsen):

Værsgo til ministeren.

Kl. 14:55

Klima-, energi- og forsyningsministeren (Lars Aagaard):

Der er indgået en hel masse politiske aftaler før min tid som minister og før dannelsen af denne regering. I min optik er det ikke uambitiøst at sørge for, at de aftaler bliver implementeret på en måde, så det skaber virkelige forandringer derude. I tillæg hertil vil regeringen, som jeg har nævnt, nedsætte NEKST. Det er et nyt initiativ, som skal sætte fokus på at speede myndighedsbehandlingen op.

Jeg deler sådan set spørgerens ambition om mere sol og landvind, men det er så samtidig sådan, at investorerne i sol og landvind, bl.a. på grund af producentbetalingen, henholdsvis har speedet deres investeringer op før skæringsdatoen og afventet de nye rammer.

Tak for henvisningen til det med de guddommelig evner, men at forestille sig, at man på meget kort sigt kan få nye projekter igennem, anser jeg for urealistisk. Til gengæld er det et tema, som vil indgå i den intensiverede dialog, som regeringen vil have med kommunerne om, hvordan vi kan speede mulighederne for at sætte yderligere landvind og sol op.

Kl. 14:56

Den fg. formand (Bjarne Laustsen):

Tak. Spørgeren.

Kl. 14:56

Søren Egge Rasmussen (EL):

Jeg har noteret mig på det allerseneste, at Energistyrelsen har en forventning om, at vi kun kommer op på 2,6 GW landvind i 2030, hvor vi står over for, at vi egentlig har en aftale med en målsætning om at fordoble landvind, så vi skulle op på 8 GW. Det er et meget stort spænd imellem, hvad Energistyrelsen forventer, og hvad vi har af ambitioner. Kan ministeren ikke se, at vi simpelt hen er nødt til at finde på nogle nye virkemidler for at få mere landvind?

Kl. 14:57

Den fg. formand (Bjarne Laustsen):

Ministeren.

Kl. 14:57

Klima-, energi- og forsyningsministeren (Lars Aagaard):

Jeg er altid åben over for at drøfte nye virkemidler. Og så glæder jeg mig over, at det ser ud, som om der er opbakning i gode dele af Danmark og hos investorerne til også at accelerere udbygningen med en anden type grøn energi, nemlig solenergi. Og derfor har jeg en formodning og en forhåbning om, at vi kan leve op til målsætningerne. Hvis ikke, skal vi finde nye initiativer, og det vil jeg glæde mig til at gøre i et bredt samarbejde i Folketinget og i et samarbejde med kommunerne. Jeg håber også, spørgerens parti fortsat vil være en konstruktiv dialogpartner i den sammenhæng.

Kl. 14:57

Den fg. formand (Bjarne Laustsen):

Så er det spørgeren for det sidste spørgsmål under dette spørgsmål.

Kl. 14:57

Søren Egge Rasmussen (EL):

Tak. Jamen Enhedslisten presser altid på. Det tror jeg den tidligere minister kan berette om.

Nu nævnte ministeren, at der kunne være et statsligt engagement i den her vedvarende energi-udbygning. Og det er jo rigtigt; det står der noget om i planen for firedobling af den vedvarende energi. Ser ministeren, at det er nødvendigt, at der bliver et statsligt delejerskab i de landvindmøller, der skal sættes op i fremtiden?

Kl. 14:58

Den fg. formand (Bjarne Laustsen):

Værsgo til ministeren.

Kl. 14:58

Klima-, energi- og forsyningsministeren (Lars Aagaard):

Et ejerskab af møllerne ser jeg ikke, men vi har jo aftalt, at vi skal kigge på at få udviklet såkaldte energiparker. Omfanget af et statsligt engagement i det er jo noget, vi skal afklare, og den drøftelse ser jeg frem til også at få med spørgeren, inden vi rammer sommerferien.

Kl. 14:58

Den fg. formand (Bjarne Laustsen):

Tak. Så kan jeg sige tak til klima-, energi- og forsyningsministeren og tak til hr. Søren Egge Rasmussen fra Enhedslisten, som dermed fik lov at afslutte spørgetiden.

Kl. 14:58

Meddelelser fra formanden

Den fg. formand (Bjarne Laustsen):

Der er ikke mere at foretage i dette møde.

Folketingets næste møde afholdes i morgen, torsdag den 26. januar 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 14:59).


5. møde

Torsdag den 8. december 2022 kl. 10.00

Dagsorden

1) 1. behandling af beslutningsforslag nr. B 4:

Forslag til folketingsbeslutning om ændring af forretningsorden for Folketinget og om ophævelse af folketingsbeslutning om nedsættelse af et udvalg vedrørende grønlandske forhold og folketingsbeslutning om nedsættelse af et udvalg vedrørende færøske forhold. (Opfølgning på visse af EU-reformgruppens anbefalinger og ændring af Færøudvalgets og Grønlandsudvalgets retsgrundlag).

Af Udvalget for Forretningsordenen.

(Forslag som fremsat (i betænkning) 05.12.2022).

Kl. 10:00

Meddelelser fra formanden

Formanden (Søren Gade):

Velkommen til mødet.

I dag er der følgende anmeldelser:

Pernille Vermund (NB) m.fl.:

Beslutningsforslag nr. B 5 (Forslag til folketingsbeslutning om iværksættelse af en uvildig advokatvurdering af, om der er juridisk grundlag for, at en eller flere af de i Minkkommissionens beretning involverede ministre tiltales ved Rigsretten).

Kim Edberg Andersen (NB) m.fl.:

Beslutningsforslag nr. B 6 (Forslag til folketingsbeslutning om ligestilling af mandlige ofre for partnervold).

Titlerne på de anmeldte sager vil fremgå af www.folketingstidende.dk (jf. ovenfor).

Udvalget for Forretningsordenen har den 5. december 2022 afgivet:

Betænkning og indstilling vedrørende opfølgning på visse af EU-reformgruppens anbefalinger og ændring af Færøudvalgets og Grønlandsudvalgets retsgrundlag.

(Beslutningsforslag nr. B 4).

Betænkningen og indstillingen vil fremgå af www.folketingstidende.dk.

Det eneste punkt på dagsordenen er:

1) 1. behandling af beslutningsforslag nr. B 4:

Forslag til folketingsbeslutning om ændring af forretningsorden for Folketinget og om ophævelse af folketingsbeslutning om nedsættelse af et udvalg vedrørende grønlandske forhold og folketingsbeslutning om nedsættelse af et udvalg vedrørende færøske forhold. (Opfølgning på visse af EU-reformgruppens anbefalinger og ændring af Færøudvalgets og Grønlandsudvalgets retsgrundlag).

Af Udvalget for Forretningsordenen.

(Forslag som fremsat (i betænkning) 05.12.2022).

Kl. 10:00

Forhandling

Formanden (Søren Gade):

Der er som bekendt ingen minister på dette område. Det er Folketingets eget ansvar, og derfor vil jeg selvfølgelig lytte opmærksomt til debatten om forslaget.

Forhandlingen er åbnet, og den første ordfører er hr. Jens Joel, Socialdemokratiet.

Kl. 10:01

(Ordfører)

Jens Joel (S):

Tak for det, formand. Og ja, det er rigtigt, at vi nu behandler beslutningsforslag B 4 om opfølgning på visse af EU-reformgruppens anbefalinger og ændring af Færøudvalgets og Grønlandsudvalgets retsgrundlag.

Hvis man starter med EU-reformgruppen, kan man nævne, at vi i Europaudvalget og i Folketinget i juni 2020 besluttede at nedsætte en ekspertgruppe, der skulle kigge på, hvordan vi arbejdede med EU-sagerne, nu hvor det faktisk i disse måneder er 50 år siden, vi blev medlem af samarbejdet i Europa; og der er næppe nogen tvivl om, at vi har et velfungerende Europaudvalg. Vi har også haft et Europaudvalg, som har dannet skole for nogle andre parlamenter rundtomkring i Europa, men vi har også kunnet se, at vi har gjort det på den samme måde i 50 år, og at der måske var behov for at justere nogle ting. Særligt har vi i Europaudvalget og i den ekspertgruppe, der så har siddet og kigget på det, konstateret, at vi nogle gange – og for ofte – var i en situation, hvor vi kom lidt for sent ind i diskussionerne, lidt for sent ind i sagerne og udviklingen i Bruxelles, og hvor diskussionerne i virkeligheden havde flyttet sig.

Så man kan sige, at den overordnede retning i den rapport, som EU-reformgruppen – og tak for deres store arbejde – kom med til Europaudvalget og Folketinget har været, at vi skal tidligere ind, at vi skal sikre, at diskussionerne omkring EU-sagerne bliver forankret i fagudvalgene, og at vi skal sikre, at vi som parlament har en større indflydelse, og at vi er mere med i den dialog, som selvfølgelig skal klæde ministrene på til at varetage Danmarks interesser bedst muligt i EU-samarbejdet. Og jeg er glad for, at vi på baggrund af det her arbejde nedsatte et underudvalg, hvor vi i enighed blandt partierne fandt frem til en løsning på, hvordan vi kan justere det på en måde, så vi ikke får flere møder for de flere møders skyld, men at vi faktisk får mere fokuserede møder de steder, hvor der er noget indflydelse at hente, og det har vi brugt en del tid på. Vi har holdt rigtig mange møder, og vi har diskuteret rigtig meget med den daværende og nu fungerende regering om, hvordan man kunne indrette det, og det, vi skal vedtage i dag, er jo, kan man sige, Folketingets hjemmearbejde, altså det, som vi i Folketinget selv kan beslutte.

Men der er også en del af det samarbejde, som skal tilpasses, som vi må afvente at en eventuelt ny regering skal diskutere med Europaudvalget; og derved vil en del af de ting, vi beslutter i dag, være koblet op på den betænkning, som skal laves i et samarbejde mellem Europaudvalget og den nye regering om, hvordan man helt præcis gør det. For det er sådan, vi har tradition for i det danske Folketing og i Europaudvalget faktisk at regulere vores forretninger, om man så må sige. Vi laver en beretning, og så er det det, der er samarbejdsaftalen med en given regering, uanset hvad for en farve den måtte have.

Men det, som er punkterne her, er, at vi i Folketinget, i Europaudvalget, i fagudvalgene i samarbejde med Udenrigsministeriet skal udvælge de vigtigste sager, der står foran os det kommende år, og simpelt hen spørge: Hvad er det for nogle sager, vi synes har så stor en rækkevidde, at vi skal bruge ekstra meget krudt på det? Når vi så har udvalgt dem, er regeringen til gengæld forpligtet på i en tidligere fase, end det sker i dag, at komme til fagudvalgene i Folketinget og sige: Det er det her, der er på spil, vi ved ikke helt, hvor det lander, vi har de og de muligheder, vi ser de og de udfordringer, og hvad siger partierne til det? Så vil man have en diskussion, som giver den første indikation på, hvor partierne står. Og det er jo ikke et mandat, for det mandat bliver givet senere i Europaudvalget; men det er dog en pejling på, hvad det er for et forslag til mandat, regeringen skal komme tilbage med senere, hvis de vil være sikre på at have en bred opbakning.

Så den aftale om, hvordan det præcis kommer til at foregå, skal aftales mellem regeringen og Europaudvalget, men i dag skal vi jo ligesom slå fast, at når Europaudvalget spørger fagudvalgene, hvad de synes er vigtigt, så skal fagudvalgene selvfølgelig komme med en kvalificeret tilbagemelding og svare på de spørgsmål. Så skal de i øvrigt indgå i det arbejde, der er, og så lægger vi jo også op til, at vi skal have en tidligere mandatgivning i Europaudvalget, så vi så tidligt som muligt bliver præsenteret for, hvad det er, regeringen regner med at gå ned og sige, og hvad det er for et forhandlingsmandat, man ønsker.

Jeg tror, der er mulighed for, at vi kan påvirke det i en positiv retning, og jeg tror også, vi kan få bedre EU-beslutninger, så på den baggrund støtter Socialdemokratiet også op om det her beslutningsforslag. Vi har i øvrigt støttet op om det arbejde, der er foregået på tværs, og jeg er sikker på, at med hensyn til de ting, som vi laver her – det er vores del af hjemmearbejdet – vil en ny regering i samarbejde med Europaudvalget kunne få det sidste på plads.

Endelig er der den sidste del lille del, som ikke er uvæsentlig, men den er lille, og som handler om Færøudvalget og Grønlandsudvalget, og det er jo bare, at vi sidestiller de to udvalg i Folketinget med de øvrige stående udvalg, sådan at de ikke nedsættes ved en selvstændig folketingsbeslutning, men at de som en del af Folketingets Forretningsorden bliver nedsat sammen med de andre stående udvalg.

Vi støtter beslutningsforslaget.

Kl. 10:06

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren og går videre i ordførerrækken. Hr. Thomas Danielsen, Venstre.

Kl. 10:06

(Ordfører)

Thomas Danielsen (V):

Tak for det, formand. Venstre bifalder EU-reformgruppens arbejde. EU-arbejdet i Folketinget bliver desværre ikke prioriteret tilstrækkeligt i dag, og det glæder mig derfor, at det er et samlet Folketing, der står bag beretningen af 8. juli med det udkomme, vi ser i B 4 i dag. Endelig er det glædeligt, at Grønlandsudvalget og Færøudvalget bliver ligestillet med de øvrige udvalg som stående udvalg. Tak.

Kl. 10:07

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren fra Venstre og går videre i ordførerrækken. Hr. Henrik Frandsen, Moderaterne.

Kl. 10:07

(Ordfører)

Henrik Frandsen (M):

Mange tak, hr. formand. Jeg vil gerne starte med at sige, at vi fra Moderaternes side bakker op om beslutningsforslag B 4. Det er jo et forslag, der har været lang tid undervejs, og af gode grunde har Moderaterne jo ikke været med fra starten, i og med at vi kun har været med i udvalgsbehandlingerne fra efter folketingsvalget.

Oprindelig var det jo hensigten, at det skulle have været et forslag, hvor der også blev lavet store ændringer i den måde, man sammensætter udvalgene på, men den del af forslaget er bortfaldet. Tilbage står ændringen af retsgrundlaget for Færøudvalget og Grønlandsudvalget, som overgår til at blive stående udvalg, som andre udvalg her i Folketinget er. Der bliver også ny praksis med hensyn til EU-sager, og der er nogle overgangsregler, der betyder, at nogle udvalg, som allerede er blevet nedsat en gang, skal gennedsættes. Jeg skal ikke redegøre for, hvordan EU-sagerne kommer til at foregå – det er gjort én gang.

Jeg vil bare sige her til slut, at det, at vi i udvalget ikke valgte at lave udvalgssammensætningen om, faktisk er et rigtig godt eksempel på, at når man skal lave så vidtrækkende beslutninger i Folketinget, er det noget, der skal være enighed om hele vejen rundt. Det vidner om, at vi har en rigtig god kultur – at vi står på mål for hinanden – når det gælder om at lave den slags ting.

Ellers vil jeg bare sige, som jeg sagde i starten, at Moderaterne støtter forslaget.

Kl. 10:09

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren og går videre i ordførerrækken. Fru Karina Lorentzen Dehnhardt fra Socialistisk Folkeparti.

Kl. 10:09

(Ordfører)

Karina Lorentzen Dehnhardt (SF):

Det her er jo et af de forslag, som der, efterhånden som man bevæger sig ned i ordførerrækken, bliver mindre og mindre at sige noget om, fordi mine kollegaer har redegjort så fint for, hvad det handler om. Derfor skal jeg bare sige på SF's vegne, at vi selvfølgelig bakker op omkring det her. Vi synes, det er godt at se på procedurerne for, hvordan vi går til europapolitikken, som jo fylder mere og mere, og vi synes også, det er fint, at Grønlandsudvalget og Færøudvalget bliver ligestillet med andre stående udvalg her i Folketinget. Så vi bakker selvfølgelig det her op.

Kl. 10:10

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren og går videre i ordførerrækken. Hr. Peter Skaarup, Danmarksdemokraterne.

Kl. 10:10

(Ordfører)

Peter Skaarup (DD):

Jeg skal også på Danmarksdemokraternes vegne takke for et rigtig godt arbejde omkring EU og Folketingets tilgang til det. Vi synes, det er rigtigt – i lighed med hvad andre partier har sagt – at vi tidligere kommer ind i de her for Danmark tit meget vigtige beslutninger, der skal træffes på EU-niveau, og får Folketingets partier involveret sammen med regeringen på det rigtige tidspunkt, så vi også kan træffe de rigtige beslutninger i forhold til Danmarks ageren i relation til EU. Så vi synes, at det her er et godt skridt, og så synes vi selvsagt også, det er godt, at vi får gjort det, man måske skulle have gjort for en del år siden, nemlig at få ligestillet arbejdet i Færøudvalget og Grønlandsudvalget med de øvrige af Folketingets udvalg. Reelt har der måske været tale om en ligestilling, men nu sikrer vi, at det også kommer ned på papir.

Kl. 10:11

Formanden (Søren Gade):

Tak for det. Der er ikke nogen, der har bedt om ordet, så vi siger tak til ordføreren og går videre i rækken. Jeg giver ordet til hr. Ole Birk Olesen fra Liberal Alliance.

Kl. 10:11

(Ordfører)

Ole Birk Olesen (LA):

Tak for det. Liberal Alliance stemmer jo for beslutningsforslaget. Man kan jo sige, at det med, hvordan Folketinget arbejder og nedsætter udvalg, har en højst intern karakter, men lige præcis når det handler om Europaudvalget, synes jeg der er tale om noget mere end noget internt. Europaudvalget er jo et af de udvalg i Folketinget, som faktisk beslutter ting. Det fører ikke blot Folketingets behandling fra en første behandling til en anden behandling og tredje behandling, men Europaudvalget beslutter selvstændigt ting. Derfor bør det at have en god beslutningsproces dér også interessere andre end Folketinget alene, fordi det jo simpelt hen handler om, at udvalget træffer de bedst mulige beslutninger for Danmark. Og vi tror på, at det her kan være en måde at gøre Europaudvalgets beslutninger bedre på, og derfor bakker vi op om beslutningsforslaget.

Kl. 10:12

Formanden (Søren Gade):

Tak for det. Vi siger tak til ordføreren og går videre i ordførerrækken til fru Mai Mercado fra Det Konservative Folkeparti.

Kl. 10:12

(Ordfører)

Mai Mercado (KF):

Tak, formand. Fra Det Konservative Folkeparti skal også lyde en opbakning. Det, vi hæfter os ved, er jo, at vi ikke vedtager en ny udvalgsstruktur; måske skulle man lige give det et par ord med på vejen, altså hvorfor det er blevet trukket tilbage. Det gjorde det jo, fordi der var en bekymring for, om man fik beskyttet de mindste partier. Hele diskussionen om en ny udvalgsstruktur udsprang af bl.a. nogle mediesager, hvor der var et fokus på, at når der sidder 29 udvalgsmedlemmer, hvorfor sidder der så ikke fysisk 29 udvalgsmedlemmer, når man har udvalgsmøderne? Typisk sidder der på en rigtig god dag ordførerne, men jeg tror også, at de fleste ved, at hvis ikke det er en rigtig god dag, sidder der langt færre. Og det er altså en udfordring, som består, også selv om vi ikke vedtager ny udvalgsstruktur. Så jeg tror, det er meget vigtigt, at man er tydelig om, at når man kommer i foretræde, vil man altså ikke møde et helt udvalg.

Det næste, som vil være det vigtigste for os, er at få givet mere tid til EU-mandatbehandlingen, således at man ikke føler, at det bliver hastebehandlet.

Så til en ting, der ikke er med, men som er en udfordring, som vi har diskuteret i Udvalget for Forretningsordenen igennem den sidste periode. Vi kunne godt tænke os i Det Konservative Folkeparti at få kigget på fristerne for, hvornår lovforslagene med høringssvar overgår til Folketinget. I dag er det sådan, at man i nogle sager – en del sager faktisk – risikerer, at man først får sit materiale fredag eftermiddag, nogle gange endda sent fredag eftermiddag. Det er bare lige for at sige, at vi kommer ud af en folketingsperiode, hvor der har været flere folketingsmedlemmer, som er gået ned med stress; hvor arbejdsmiljøet har været en udfordring; hvor vi har italesat og hvor vi har diskuteret det i særlig Udvalget for Forretningsordenen. Så det at få sit materiale i god tid er altså en prioritering, som vi alle sammen burde være fælles om.

Kl. 10:14

Formanden (Søren Gade):

Tak for det. Vi siger tak til ordføreren og går videre i ordførerrækken til hr. Peder Hvelplund fra Enhedslisten.

Kl. 10:14

(Ordfører)

Peder Hvelplund (EL):

Tak for det, formand. Nu havde jeg egentlig tænkt mig at nøjes med bare at tilkendegive, at Enhedslisten bakker op om det her forslag, men når man så ligefrem bliver opfordret til at redegøre for ens egne synspunkter, sådan som fru Mai Mercado opfordrer til, så vil jeg selvfølgelig lige kort redegøre for, hvorfor Enhedslisten havde betænkeligheder omkring det med den nye udvalgsstruktur.

Det er simpelt hen ud fra en betragtning om, at vi skal undgå at lave tiltag herinde, som i større grad favoriserer de store partier. Det var heller ikke det, der var hensigten med arbejdet; jeg synes sådan set, at hele intentionen med det arbejde, der blev lavet i underudvalget, var rigtig god, men da vi kom langt frem i arbejdet, kunne vi se, at der kunne være en risiko for det, især når man forestillede sig, at der kan opstå store valggrupper. Og det er jo bare fuldstændig afgørende for at kunne deltage i arbejdet i Folketinget, at også mindre partier har adgang til at deltage i udvalgsarbejdet, og det var derfor, vi fik betænkeligheder i forhold til den model, der var lagt frem. Men i øvrigt skal der lyde en stor ros og en stor anerkendelse af den problemstilling, som det her var et forsøg på at løse. Det kom bare ikke til at ramme helt rigtigt til sidst, viste det sig.

Derudover skal der lyde en meget stor ros for det arbejde, der er foregået i EU-reformgruppen. Jeg synes, det er et rigtig godt resultat, man er nået frem til, og som hr. Ole Birk Olesen gjorde opmærksom på tidligere, er det arbejde, der foregår i Europaudvalget, særdeles vigtigt, fordi det jo netop handler om, at der bliver truffet beslutninger, som får retsvirkning i Danmark efterfølgende. Derfor nyder arbejdet i Europaudvalget måske heller ikke altid den respekt og den bevågenhed, som burde tilkomme det. Derfor synes vi i Enhedslisten, at de forslag, der er lagt frem her, kan være med til at styrke den rolle, som fagudvalgene kan spille, så der bliver en tidligere inddragelse af fagudvalgene, som hr. Jens Joel gjorde opmærksom på, i forhold til de prioriterede sager. Det kan være med til at kvalificere de beslutninger, der bliver truffet, og i virkeligheden måske også være med til at udbrede kendskabet i forhold til den betydning, som de beslutninger, der bliver truffet i Europaudvalget, har. Så der er fuld opbakning til det.

Endelig synes vi naturligvis, at det at gøre Grønlandsudvalget og Færøudvalget til faste stående udvalg bare er en klar forbedring, og det er helt naturligt, at de oplever samme status som øvrige udvalg.

Så der er fuld opbakning til beslutningsforslaget fra Enhedslisten, og jeg skulle også hilse fra den radikale ordfører, som desværre ikke kunne være til stede her i dag, og sige, at de også bakker op om beslutningsforslaget.

Kl. 10:17

Formanden (Søren Gade):

Der er ikke nogen, der har bedt om ordet, så vi siger tak til ordføreren og går videre i ordførerrækken. Og det er nu fru Theresa Scavenius fra Alternativet.

Kl. 10:17

(Ordfører)

Theresa Scavenius (ALT):

Vi støtter selvfølgelig også forslaget. Jeg vil gerne benytte anledningen til at sige noget om, hvorfor det er rigtig vigtigt, at vi fokuserer på EU. Reformgruppens rapport handler netop om at forstå, at vi ikke længere skal diskutere EU som et indenrigspolitisk anliggende, hvor vi på en eller anden måde ikke forstår, hvor vigtigt EU er for os. Det handler både om det her med, hvordan vi kan påvirke EU til det, vi synes, men det handler også om at forstå, hvordan EU kan være med til at hjælpe os med alle de problemer og spørgsmål, vi selv har svært ved at løse. Her gælder det selvfølgelig klimakrisen, men det gælder også tech, regulering af techindustrien, og det gælder også i forhold til geopolitiske spørgsmål. Så jeg synes, vi skal arbejde videre med det, og forslaget her fra Udvalget for Forretningsordenen er fint, men det handler om, at vi generelt bedre skal forstå, hvorfor EU skal længere ind i hjertet af Christiansborg.

Jeg synes faktisk, at vi har en konkret sag lige nu, der skal behandles i morgen. Den handler om, at der måske er et flertal, der gerne vil give et gult kort til EU, fordi de gerne vil stramme op og få mere mediefrihed i hele Europa. Det synes jeg er et godt eksempel på, hvordan vi slet ikke fra dansk side af forstår, hvor vigtigt EU er for at sikre mere demokrati, mere sikkerhed, herunder f.eks. mere mediefrihed. Så jeg vil gerne opfordre alle til i mødet i Europaudvalget i morgen at genoverveje, hvorvidt I virkelig er imod det her forslag og gerne vil give EU et gult kort, for det er jo et helt forkert signal at sende. Så hvis I er enige i alt det, der er sagt i dag om, at EU er vigtigt, og alt det om tidlig mandatgivning og alle de her ting, bør konsekvensen være, at I også siger, at vi selvfølgelig også på det politiske niveau kommer med konkrete forslag, og så skal vi jo ikke sende det her signal om, at vi fra dansk side af synes, at EU gør for meget.

Det er jo det her med, at mediefriheden er truet i hele Europa, og medierne er en af kerneinstitutionerne, i forhold til hvorfor vi har en dedemokratiseringsproces i gang i flere dele af Europa, men det er også et indenrigspolitisk spørgsmål, for vi er også udfordret af det herhjemme. F.eks. blev der lukket en radiokanal, vi har politisk udpegede bestyrelsesmedlemmer i DR, og vi har haft besparelser på DR mange gange, og det vil sige, at vores public service-institutioner selvfølgelig slet ikke er lige så hårdt ramt, som de er i Østeuropa, men der er en tendens til og en risiko for, at man ikke – også fra dansk side af – i høj grad nok forstår, hvor vigtig mediefriheden er, også i Danmark. Og der har vi så et eksempel på, at EU faktisk går ind og hjælper os progressive kræfter med at sige, at selvfølgelig er det rigtig vigtigt, at vi skal sikre os stabile finansielle ressourcer, og at vi ikke skal have politisk udpegede bestyrelsesmedlemmer.

Så igen vil jeg bare håbe, at det, vi snakker om lige nu i forhold til forretningsordenen, også bliver taget ind i de politiske diskussioner, som faktisk er rigtig vigtige, så der dermed ikke bliver givet det her gule kort i morgen, for det er det helt forkerte signal at sende.

Kl. 10:20

Formanden (Søren Gade):

Tak for det. Hr. Kim Valentin har bedt om ordet.

Kl. 10:20

Kim Valentin (V):

Tak for det. Nu er den dagsorden i Europaudvalget i morgen jo et spørgsmål omkring nærhedsprincippet, så derfor kunne jeg godt tænke mig, at ordføreren kvalificerede sin modstand mod det gule kort. Hvorfor mener ordføreren ikke, at nærhedsprincippet er brudt?

Kl. 10:20

Formanden (Søren Gade):

Ordføreren.

Kl. 10:20

Theresa Scavenius (ALT):

Jeg mener, vi bliver nødt til at forstå, at det ikke er den primære ting, vi skal arbejde for i forhold til nærhedsprincippet. Så det er jo en prioritering, hvorvidt det ligesom er det kort, man vil spille allerstærkest, eller hvorvidt man vil prioritere det politiske indhold og sige, at her trækker vi faktisk på samme hammel i forhold til EU. Og vi er faktisk enige, så derfor mener jeg ikke, at det er det relevante fokus.

Kl. 10:20

Formanden (Søren Gade):

Hr. Kim Valentin.

Kl. 10:20

Kim Valentin (V):

Ja, det her hører jo netop ind under noget, som vi kan beslutte i Danmark. Der er meget stor forskel på, hvordan man netop regulerer medierne rundtomkring i Europa, og derfor er der jo en ret stor diskussion i store dele af Europa om, om netop nærhedsprincippet er brudt. Kunne ordføreren ikke forklare lidt mere tydeligt end det, der er blevet sagt her, hvorfor Danmark ikke selv kan beslutte de her ting?

Kl. 10:21

Formanden (Søren Gade):

Ordføreren.

Kl. 10:21

Theresa Scavenius (ALT):

Jamen det kan vi da sikkert også, men det er jo det, der er pointen, nemlig at det har vi så ikke gjort. Vi har stadig politisk udpegede bestyrelsesmedlemmer. Det er sådan noget, Alternativet tidligere har foreslået, altså at vi ikke skal have politisk udpegede bestyrelsesmedlemmer f.eks. i DR. Så selvfølgelig kunne vi beslutte det. Her har vi så bare en hjælpende hånd fra EU's side, der gerne vil understøtte det, primært foranlediget af det, andre lande har, hvor det står endnu værre til. Så jeg synes, at vi fra dansk side skal sende det signal, at vi selvfølgelig støtter pressefrihed, herunder demokrati og alle mulige andre ting, i alle lande i Europa. Men vi er også nogle, der er bekymret om vores egen situation i Danmark, og det vil vi også gerne understøtte.

Kl. 10:22

Formanden (Søren Gade):

Tak for det. Der er ikke andre, der har bedt om ordet, så vi siger tak til ordføreren. Så skal jeg høre, om enten hr. Kim Edberg Andersen eller hr. Mikkel Bjørn fra Nye Borgerlige ønsker ordet. Da det ikke er tilfældet, går vi videre i ordførerrækken, og jeg giver ordet til hr. Alex Ahrendtsen fra Dansk Folkeparti.

Kl. 10:22

(Ordfører)

Alex Ahrendtsen (DF):

Tak, formand. Det er min fjerde periode i Folketinget – gud bedre det – og man lærer hele livet, også i Folketinget. I alle de år jeg har siddet herinde, siden 2011, har vi haft et Grønlandsudvalg, og vi har haft et Færøudvalg, og jeg troede, at det var stående udvalg, og i forbindelse med dette arbejde, som er blevet lavet, gik det op for mig, at det ikke var stående udvalg. Og derfor er det jo en stor glæde for os i Dansk Folkeparti, at det fremover bliver faste stående udvalg. Det er et godt signal, vi kan sende til vores nordatlantiske venner. Det er vigtigt for Dansk Folkeparti, at disse udvalg er på lige fod med andre. Det er en rigtig god beslutning.

Med hensyn til de her små justeringer i forbindelse med Europaudvalget er vi nok lidt skuffede i Dansk Folkeparti. Udvalget for Forretningsordenen har jo trukket i håndbremsen, kan man godt sige, og jeg kan ikke lade være med at smile lidt ad det, for normalt er vi noget kritiske over for bureaukratiet og langsommeligheden i EU-systemet nede i Bruxelles, med hensyn til hvor langsomt det går dernede, men det kan det altså også gøre i Danmark. Og vi har i Europaudvalget den udfordring, at vi af og til ikke har indflydelse på regeringens forhandlingsoplæg i tide, fordi tingene allerede er gået videre i systemet dernede, og det er bl.a. derfor, vi ønsker, at vi kommer tidligere indover. Vi ønsker også at komme tidligere indover, så folk har god tid til at sætte sig ind i tingene, og der synes jeg, fru Mai Mercado havde en god pointe, i forhold til at vi undgår, at folk går ned med stress, og det er jo en del af faktorerne i arbejdet herinde.

Dermed ikke sagt, at det, som er foreslået, ikke er fremskridt. Det er fremskridt. Og nu håber vi på i Europaudvalget, at regeringen – den regering, vi forhåbentlig får på et eller andet tidspunkt – er med på, at vi får tilrettelagt en procedure, som er ordentlig, og som gør, at vi kan have indflydelse på regeringens forhandlingsoplæg i tide. Det er vigtigt for os. Selv om det er små fremskridt, så er små fremskridt altid bedre end ingen fremskridt, og derfor støtter Dansk Folkeparti beslutningsforslaget. Tak.

Kl. 10:25

Formanden (Søren Gade):

Tak for det. Hr. Kim Valentin har bedt om ordet for en kort bemærkning. Hr. Kim Valentin, værsgo.

Kl. 10:25

Kim Valentin (V):

Tak. Hr. Alex Ahrendtsen og jeg har ofte samtaler omkring de her ting. Nu står vi bare og taler om en ændring, der kommer til at ske, sandsynligvis, og så hører jeg, at Dansk Folkeparti gerne vil være længere fremme i skoene. Men kan det så ikke blive konkretiseret? For jeg synes jo, det her forslag sådan set er et stort skridt i den rigtige retning.

Hvad er det præcis, Dansk Folkeparti ville være mere venlige over for i det her forslag, hvis man kunne være det?

Kl. 10:25

Formanden (Søren Gade):

Ordføreren.

Kl. 10:26

Alex Ahrendtsen (DF):

Det kunne være, hvis vi havde formaliseret det endnu mere og gjort det mere præcist. Det her er lagt op til en forhandling mellem regeringen og Europaudvalget, og det er fint nok. Vi støtter det. Det skal nok gå alt sammen; det håber vi på. Jeg tror, de har forstået ovre i ministerierne og dermed også i regeringen, at vi bliver nødt til at gøre noget.

Kl. 10:26

Formanden (Søren Gade):

Hr. Kim Valentin.

Kl. 10:26

Kim Valentin (V):

Jo, men nu er det jo en førstebehandling. Så altså, det kan godt forventes, at hvis man synes, at man vil være lidt mere fremme i skoene, kommer man med nogle meldinger om, hvad man gerne vil have.

Kl. 10:26

Formanden (Søren Gade):

Ordføreren.

Kl. 10:26

Alex Ahrendtsen (DF):

Reformgruppen havde foreslået en frist på 8 uger. Det synes jeg egentlig var udmærket. Det kunne man jo godt have taget med. Det har man så ikke valgt.

Kl. 10:26

Formanden (Søren Gade):

Hr. Thomas Danielsen, Venstre.

Kl. 10:26

Thomas Danielsen (V):

Tak for det. Altså, vi deler jo mange af de bekymringer, som hr. Alex Ahrendtsen også nævner, men mener også, at det her er et meget flot arbejde, der er lavet, og som vi så bifalder. Og jeg hæftede mig bare lige ved, at hr. Alex Ahrendtsen siger, at der er for kort tid fra mandatgivning, til Rådet lægger sig fast på en beslutning. Hvad er det for en tidshorisont, som Dansk Folkeparti ønsker?

Kl. 10:27

Formanden (Søren Gade):

Ordføreren.

Kl. 10:27

Alex Ahrendtsen (DF):

Vi så egentlig gerne, at vi fulgte reformgruppens anbefalinger. Der var jo bl.a. et forslag om 8 uger som minimum. Det har man så ikke valgt at følge. Vi kunne jo godt tænke os, at det blev formaliseret, at regeringen skulle inddrage Europaudvalget noget mere noget tidligere, hvis det skal give mening, at vi har det her samarbejde med regeringen. Det er jo et vigtigt udvalg, også for Dansk Folkeparti. Det er jo en måde at få indflydelse på nede i Europa, og der er en afhængighed af tidsfaktoren. Men små fremskridt er som sagt bedre end ingen fremskridt, og vi støtter beslutningsforslaget og håber på, vi kan få en god procedure i Europaudvalget fremover.

Kl. 10:28

Formanden (Søren Gade):

Tak for det. Der er ikke andre, der har bedt om ordet, så vi siger tak til ordføreren.

Der er i øvrigt heller ikke andre, der har bedt om ordet, og så er forhandlingen sluttet.

Ønskes der yderligere udvalgsbehandling?

Da det ikke er tilfældet, går forslaget direkte til anden behandling.

Kl. 10:28

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes tirsdag den 13. december 2022, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der også vil fremgå af Folketingets hjemmeside.

Mødet er hævet. (Kl. 10:28).


66. møde

Torsdag den 25. maj 2023 kl. 10.00

Dagsorden

1) Fortsættelse af forespørgsel nr. F 8 [afstemning]:

Forespørgsel til uddannelses- og forskningsministeren om pædagogers fagpersonlige dannelse m.v. og indholdet i en ny pædagoguddannelse.

Af Lotte Rod (RV) og Katrine Robsøe (RV).

(Anmeldelse 23.03.2023. Fremme 28.03.2023. Forhandling 24.05.2023. Forslag til vedtagelse nr. V 23 af Lotte Rod (RV), Sofie Lippert (SF), Mai Villadsen (EL) og Nanna Høyrup (ALT). Forslag til vedtagelse nr. V 24 af Rasmus Stoklund (S), Peter Juel-Jensen (V), Karin Liltorp (M), Marlene Harpsøe (DD), Lise Bertelsen (KF) og Alex Ahrendtsen (DF)).

2) Fortsættelse af forespørgsel nr. F 11 [afstemning]:

Forespørgsel til statsministeren om Facebooks censur af især indvandringskritiske brugere.

Af Mikkel Bjørn (DF) og Morten Messerschmidt (DF).

(Anmeldelse 20.04.2023. Fremme 25.04.2023. Forhandling 23.05.2023. Forslag til vedtagelse nr. V 19 af Malte Larsen (S), Mads Fuglede (V), Jeppe Søe (M), Betina Kastbjerg (DD), Lars-Christian Brask (LA), Mona Juul (KF) og Stinus Lindgreen (RV). Forslag til vedtagelse nr. V 20 af Lisbeth Bech-Nielsen (SF), Pelle Dragsted (EL), Noah Sturis (ALT), Mikkel Bjørn (DF) og Kim Edberg Andersen (NB)).

3) Fortsættelse af forespørgsel nr. F 19 [afstemning]:

Forespørgsel til klima-, energi- og forsyningsministeren om regeringens fremtidige energi- og forsyningspolitiske initiativer.

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Søren Egge Rasmussen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023. Fremme 17.05.2023. Forhandling 23.05.2023. Forslag til vedtagelse nr. V 21 af Lea Wermelin (S), Linea Søgaard-Lidell (V), Karin Liltorp (M) og Steffen W. Frølund (LA). Forslag til vedtagelse nr. V 22 af Signe Munk (SF), Mona Juul (KF), Søren Egge Rasmussen (EL) og Stinus Lindgreen (RV)).

4) Fortsættelse af forespørgsel nr. F 20 [afstemning]:

Forespørgsel til klima-, energi- og forsyningsministeren om regeringens fremtidige klimapolitiske initiativer.

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Mai Villadsen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023. Fremme 17.05.2023. Forhandling 23.05.2023. Forslag til vedtagelse nr. V 21 af Lea Wermelin (S), Linea Søgaard-Lidell (V), Karin Liltorp (M) og Steffen W. Frølund (LA). Forslag til vedtagelse nr. V 22 af Signe Munk (SF), Mona Juul (KF), Søren Egge Rasmussen (EL) og Stinus Lindgreen (RV)).

5) 3. behandling af lovforslag nr. L 100:

Forslag til lov om ændring af lov om folkeskolen. (Permanentgørelse af forsøg med internationale udskolingslinjer).

Af børne- og undervisningsministeren (Mattias Tesfaye).

(Fremsættelse 30.03.2023. 1. behandling 11.04.2023. Betænkning 11.05.2023. 2. behandling 16.05.2023).

6) 3. behandling af lovforslag nr. L 101:

Forslag til lov om ændring af lov om de gymnasiale uddannelser. (Udvidelse af lovens formålsbestemmelse og indførelse af obligatorisk seksualundervisning).

Af børne- og undervisningsministeren (Mattias Tesfaye).

(Fremsættelse 30.03.2023. 1. behandling 11.04.2023. Betænkning 11.05.2023. Ændringsforslag nr. 1 af 15.05.2023 uden for betænkningen af Lars Boje Mathiesen (UFG). 2. behandling 16.05.2023).

7) 3. behandling af lovforslag nr. L 109:

Forslag til lov om ændring af lov om folkeskolen. (Forlængelse af de udvidede frihedsgrader om afkortning af skoleugens længde og målsætningen om fuld kompetencedækning i skoleåret 2023/24 samt afskaffelse af udviklingsplanen m.v.).

Af børne- og undervisningsministeren (Mattias Tesfaye).

(Fremsættelse 19.04.2023. 1. behandling 25.04.2023. Betænkning 11.05.2023. 2. behandling 16.05.2023).

8) 3. behandling af lovforslag nr. L 78:

Forslag til lov om ændring af lov om valg til menighedsråd. (Videreførelse af valgbarhedskriterier for kirkefunktionærer).

Af kirkeministeren (Louise Schack Elholm).

(Fremsættelse 29.03.2023. 1. behandling 13.04.2023. Betænkning 10.05.2023. 2. behandling 23.05.2023).

9) 3. behandling af lovforslag nr. L 79:

Forslag til lov om ændring af lov om trossamfund uden for folkekirken. (Udskydelse af revisionsbestemmelse).

Af kirkeministeren (Louise Schack Elholm).

(Fremsættelse 29.03.2023. 1. behandling 13.04.2023. Betænkning 10.05.2023. 2. behandling 23.05.2023. Lovforslaget optrykt efter 2. behandling).

10) 3. behandling af lovforslag nr. L 76 A:

Forslag til lov om ændring af pensionsbeskatningsloven og ligningsloven. (Ændring af fradragsretten for private lønforsikringer og forhøjelse af det maksimale fradrag for fagforeningskontingenter).

Af skatteministeren (Jeppe Bruus).

(2. behandling 23.05.2023. Lovforslaget optrykt efter 2. behandling).

11) 3. behandling af lovforslag nr. L 76 B:

Forslag til lov om ændring af personskatteloven. (Nedsættelse af bundskatten som følge af kommunale skattestigninger).

Af skatteministeren (Jeppe Bruus).

(2. behandling 23.05.2023. Lovforslaget optrykt efter 2. behandling).

12) 3. behandling af lovforslag nr. L 112:

Forslag til lov om midlertidig udskydelse af betalingsfrister for indeholdt A-skat og arbejdsmarkedsbidrag og midlertidig forhøjelse af standardfradraget for dagplejere.

Af skatteministeren (Jeppe Bruus).

(Fremsættelse 25.04.2023. 1. behandling 02.05.2023. Betænkning 17.05.2023. 2. behandling 23.05.2023).

13) 3. behandling af lovforslag nr. L 98:

Forslag til lov om fravigelse fra obligatorisk digital selvbetjening.

Af digitaliseringsministeren (Marie Bjerre).

(Fremsættelse 29.03.2023. 1. behandling 18.04.2023. Betænkning 10.05.2023. 2. behandling 23.05.2023. Lovforslaget optrykt efter 2. behandling).

14) 3. behandling af lovforslag nr. L 99:

Forslag til lov om ændring af lov om videreanvendelse af den offentlige sektors informationer. (Indskrænkning af lovens anvendelsesområde i henhold til åbne data-direktivet).

Af digitaliseringsministeren (Marie Bjerre).

(Fremsættelse 29.03.2023. 1. behandling 18.04.2023. Betænkning 10.05.2023. 2. behandling 23.05.2023. Lovforslaget optrykt efter 2. behandling).

15) 3. behandling af lovforslag nr. L 57:

Forslag til lov for Færøerne om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 15.03.2023. 1. behandling 23.03.2023. Betænkning 03.05.2023. 2. behandling 23.05.2023. Lovforslaget optrykt efter 2. behandling).

16) 3. behandling af lovforslag nr. L 89:

Forslag til lov om ændring af lov om salg og markedsføring af lattergas til forbrugere og lov om markedsføring. (Skærpelse af regler om markedsføring af lattergas til beruselse og indførelse af mulighed for fængselsstraf).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 11.05.2023. 2. behandling 23.05.2023. Lovforslaget optrykt efter 2. behandling).

17) 3. behandling af lovforslag nr. L 90:

Forslag til lov om ændring af lov om formidling af fast ejendom m.v. og lov om juridisk rådgivning. (Indførelse af regler for køberformidling og skærpelse af sanktionsmulighederne for Disciplinærnævnet for Ejendomsmæglere).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 11.05.2023. 2. behandling 23.05.2023. Lovforslaget optrykt efter 2. behandling).

18) 3. behandling af lovforslag nr. L 106:

Forslag til lov om ændring af lov om erhvervsfremme og lov om dansk turisme. (Regulering af det nationale standardiseringsorgan i Danmark og udpegninger til Det Nationale Turismeforum og Dansk Turismes Advisoryboard).

Af erhvervsministeren (Morten Bødskov).

(Fremsættelse 12.04.2023. 1. behandling 18.04.2023. Betænkning 11.05.2023. 2. behandling 23.05.2023. Lovforslaget optrykt efter 2. behandling).

19) 2. (sidste) behandling af beslutningsforslag nr. B 23:

Forslag til folketingsbeslutning om ret til en basal erhvervskonto for erhvervsdrivende.

Af Lisbeth Bech-Nielsen (SF) m.fl.

(Fremsættelse 07.02.2023. 1. behandling 14.04.2023. Betænkning 11.05.2023).

20) 2. (sidste) behandling af beslutningsforslag nr. B 44:

Forslag til folketingsbeslutning om at gøre det obligatorisk for danske finansielle institutioner at udarbejde og offentliggøre klimaplaner.

Af Signe Munk (SF) og Lisbeth Bech-Nielsen (SF).

(Fremsættelse 01.03.2023. 1. behandling 19.04.2023. Betænkning 11.05.2023).

21) 2. (sidste) behandling af beslutningsforslag nr. B 45:

Forslag til folketingsbeslutning om forbud mod bankers udlån til fossile forretninger.

Af Signe Munk (SF) og Lisbeth Bech-Nielsen (SF).

(Fremsættelse 01.03.2023. 1. behandling 19.04.2023. Betænkning 11.05.2023).

22) 2. (sidste) behandling af beslutningsforslag nr. B 43:

Forslag til folketingsbeslutning om at afskaffe lagerbeskatning for iværksættere og investorer, der børsnoterer deres virksomheder, og i stedet indføre realisationsbeskatning.

Af Mona Juul (KF), Betina Kastbjerg (DD), Lars-Christian Brask (LA), Katrine Robsøe (RV), Nick Zimmermann (DF), Sascha Faxe (ALT) og Pernille Vermund (NB) m.fl.

(Fremsættelse 01.03.2023. 1. behandling 27.04.2023. Betænkning 17.05.2023).

23) 2. (sidste) behandling af beslutningsforslag nr. B 70:

Forslag til folketingsbeslutning om nedsættelse af registreringsafgiften.

Af Peter Kofod (DF) m.fl.

(Fremsættelse 17.03.2023. Omtrykt. 1. behandling 03.05.2023. Betænkning 17.05.2023).

24) 2. behandling af lovforslag nr. L 75:

Forslag til lov om ændring af momsloven, chokoladeafgiftsloven, skattekontrolloven og forskellige andre love og om ophævelse af lov om ændring af momsloven. (Indberetning af betalingsoplysninger til bekæmpelse af grænseoverskridende momssvig, omvendt betalingspligt for teleydelser, notifikationsordning i visse afgiftslove, ændring af regler om ansvarsfrihed, tydeliggørelse af praksis om skærpede bøder, oplysningspligt i forbindelse med delvis momsfradragsret, justering af regler om udtagning, fritagelse for lønsumsafgift på energivirksomheders aktiviteter vedrørende indefrysning i forbindelse med indefrysningsordning for høje energiregninger, ændring af regler om kompetence til opkrævning af visse underholdsbidrag m.v.).

Af skatteministeren (Jeppe Bruus).

(Fremsættelse 29.03.2023. 1. behandling 27.04.2023. Betænkning 17.05.2023).

25) 2. behandling af lovforslag nr. L 113:

Forslag til ejendomsskattelov.

Af skatteministeren (Jeppe Bruus).

(Fremsættelse 26.04.2023. 1. behandling 04.05.2023. Betænkning 23.05.2023).

26) 2. behandling af lovforslag nr. L 114:

Forslag til lov om ændring af kildeskatteloven, lov om kommunal indkomstskat, ejendomsvurderingsloven og forskellige andre love. (Opkrævning og inddrivelse af grundskyld og dækningsafgift m.v., statens afregning af grundskyld og dækningsafgift til kommunerne, foreløbige vurderinger som midlertidigt beskatningsgrundlag i 2024 og 2025, forenkling af ejendomsvurderingerne for 2024 og 2025, udvidelse af antallet af dommere i Landsskatteretten m.v.).

Af skatteministeren (Jeppe Bruus).

(Fremsættelse 26.04.2023. 1. behandling 04.05.2023. Betænkning 23.05.2023).

27) 2. behandling af lovforslag nr. L 85:

Forslag til lov om undersøgelse af beslutningen om hjemsendelse af ledende medarbejdere i Forsvarets Efterretningstjeneste.

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 17.05.2023. Ændringsforslag nr. 2 af 23.05.2023 uden for betænkningen af Zenia Stampe (RV)).

28) 2. behandling af lovforslag nr. L 102:

Forslag til lov om ændring af lov om autorisation af sundhedspersoner og om sundhedsfaglig virksomhed, sundhedsloven og lov om klage- og erstatningsadgang inden for sundhedsvæsenet. (Skærpet straf ved ulovlige omskæringer af drengebørn, ændring af sundhedspersoners rapporteringspligt i forbindelse med utilsigtede hændelser og ophævelse af Styrelsen for Patientklagers pligt til at udgive en årsberetning).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 23.05.2023).

29) 2. behandling af lovforslag nr. L 104:

Forslag til lov om ændring af partiregnskabsloven og partistøtteloven. (Nye bundgrænser for offentlig partistøtte og anordningshjemmel til ikraftsættelse af partistøtteloven for Færøerne m.v.).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 16.05.2023).

30) 1. behandling af beslutningsforslag nr. B 112:

Forslag til folketingsbeslutning om at ensrette definitionen af seksuel chikane.


Af Rosa Lund (EL) m.fl.

(Fremsættelse 11.04.2023).

31) Forhandling om redegørelse nr. R 14:

Kulturministerens kulturpolitiske redegørelse.

(Anmeldelse 11.05.2023. Redegørelse givet 11.05.2023. Meddelelse om forhandling 11.05.2023).

32) 1. behandling af beslutningsforslag nr. B 120:

Forslag til folketingsbeslutning om et stop for techindustriens kommercielle udnyttelse af danske børn og unge (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Sascha Faxe (ALT), Kim Edberg Andersen (NB) og Aaja Chemnitz (IA).

(Fremsættelse 17.05.2023).

Kl. 10:00

Formanden (Søren Gade):

Mødet er åbnet.

Det første punkt på dagsordenen er:

1) Fortsættelse af forespørgsel nr. F 8 [afstemning]:

Forespørgsel til uddannelses- og forskningsministeren om pædagogers fagpersonlige dannelse m.v. og indholdet i en ny pædagoguddannelse.

Af Lotte Rod (RV) og Katrine Robsøe (RV).

(Anmeldelse 23.03.2023. Fremme 28.03.2023. Forhandling 24.05.2023. Forslag til vedtagelse nr. V 23 af Lotte Rod (RV), Sofie Lippert (SF), Mai Villadsen (EL) og Nanna Høyrup (ALT). Forslag til vedtagelse nr. V 24 af Rasmus Stoklund (S), Peter Juel-Jensen (V), Karin Liltorp (M), Marlene Harpsøe (DD), Lise Bertelsen (KF) og Alex Ahrendtsen (DF)).

Kl. 10:00

Afstemning

Formanden (Søren Gade):

Forhandlingen er sluttet, og vi går til afstemning om de fremsatte forslag til vedtagelse.

Der foreligger to forslag. Der stemmes først om forslag til vedtagelse nr. V 24 af Rasmus Stoklund (S), Peter Juel-Jensen (V), Karin Liltorp (M), Marlene Harpsøe (DD), Lise Bertelsen (KF) og Alex Ahrendtsen (DF). Og afstemningen starter.

For stemte 76 (S, V, M, DD, KF, DF og NB), imod stemte 30 (SF, LA, EL, RV og ALT), hverken for eller imod stemte 0.

Forslag til vedtagelse nr. V 24 er vedtaget.

Herefter er forslag til vedtagelse nr. V 23 af Lotte Rod (RV), Sofie Lippert (SF), Mai Villadsen (EL) og Nanna Høyrup (ALT) bortfaldet.

Hermed er forespørgslen afsluttet.

Det næste punkt på dagsordenen er:

2) Fortsættelse af forespørgsel nr. F 11 [afstemning]:

Forespørgsel til statsministeren om Facebooks censur af især indvandringskritiske brugere.

Af Mikkel Bjørn (DF) og Morten Messerschmidt (DF).

(Anmeldelse 20.04.2023. Fremme 25.04.2023. Forhandling 23.05.2023. Forslag til vedtagelse nr. V 19 af Malte Larsen (S), Mads Fuglede (V), Jeppe Søe (M), Betina Kastbjerg (DD), Lars-Christian Brask (LA), Mona Juul (KF) og Stinus Lindgreen (RV). Forslag til vedtagelse nr. V 20 af Lisbeth Bech-Nielsen (SF), Pelle Dragsted (EL), Noah Sturis (ALT), Mikkel Bjørn (DF) og Kim Edberg Andersen (NB)).

Kl. 10:01

Afstemning

Formanden (Søren Gade):

Forhandlingen er sluttet, og vi går til afstemning om de fremsatte forslag til vedtagelse.

Der foreligger to forslag. Der stemmes først om forslag til vedtagelse nr. V 19 af Malte Larsen (S), Mads Fuglede (V), Jeppe Søe (M), Betina Kastbjerg (DD), Lars-Christian Brask (LA), Mona Juul (KF) og Stinus Lindgreen (RV). Og afstemningen starter.

For stemte 95 (S, V, M, SF, DD, LA, KF og RV), imod stemte 14 (EL, DF, ALT og NB), hverken for eller imod stemte 0.

Forslag til vedtagelse nr. V 19 er vedtaget.

Herefter er forslag til vedtagelse nr. V 20 af Lisbeth Bech-Nielsen (SF), Pelle Dragsted (EL), Noah Sturis (ALT), Mikkel Bjørn (DF) og Kim Edberg Andersen (NB) bortfaldet.

Hermed er forespørgslen afsluttet.

Det næste punkt på dagsordenen er:

3) Fortsættelse af forespørgsel nr. F 19 [afstemning]:

Forespørgsel til klima-, energi- og forsyningsministeren om regeringens fremtidige energi- og forsyningspolitiske initiativer.

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Søren Egge Rasmussen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023. Fremme 17.05.2023. Forhandling 23.05.2023. Forslag til vedtagelse nr. V 21 af Lea Wermelin (S), Linea Søgaard-Lidell (V), Karin Liltorp (M) og Steffen W. Frølund (LA). Forslag til vedtagelse nr. V 22 af Signe Munk (SF), Mona Juul (KF), Søren Egge Rasmussen (EL) og Stinus Lindgreen (RV)).

Sammen med dette punkt foretages:

4) Fortsættelse af forespørgsel nr. F 20 [afstemning]:

Forespørgsel til klima-, energi- og forsyningsministeren om regeringens fremtidige klimapolitiske initiativer.

Af Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Mai Villadsen (EL), Samira Nawa (RV), Morten Messerschmidt (DF) og Theresa Scavenius (ALT).

(Anmeldelse 16.05.2023. Fremme 17.05.2023. Forhandling 23.05.2023. Forslag til vedtagelse nr. V 21 af Lea Wermelin (S), Linea Søgaard-Lidell (V), Karin Liltorp (M) og Steffen W. Frølund (LA). Forslag til vedtagelse nr. V 22 af Signe Munk (SF), Mona Juul (KF), Søren Egge Rasmussen (EL) og Stinus Lindgreen (RV)).

Kl. 10:02

Afstemning

Formanden (Søren Gade):

Forhandlingen er sluttet, og vi går til afstemning om de fremsatte forslag til vedtagelse.

Der foreligger to forslag til vedtagelse. Der stemmes først om forslag til vedtagelse nr. V 21 af lige at være rimelig en (S), Linea Søgaard-Lidell (V) og Steffen W. Frølund (LA). Og afstemningen starter.

For stemte 71 (S, V, M, LA og DF), imod stemte 38 (SF, DD, KF, EL, RV, ALT og NB), hverken for eller imod stemte 0.

Forslag til vedtagelse nr. V 21 er vedtaget.

Herefter er forslag til vedtagelse nr. V 22 af Signe Munk (SF), Mona Juul (KF), Søren Egge Rasmussen (EL) og Stinus Lindgreen (RV) bortfaldet.

Hermed er forespørgslen afsluttet.

Det næste punkt på dagsordenen er:

5) 3. behandling af lovforslag nr. L 100:

Forslag til lov om ændring af lov om folkeskolen. (Permanentgørelse af forsøg med internationale udskolingslinjer).

Af børne- og undervisningsministeren (Mattias Tesfaye).

(Fremsættelse 30.03.2023. 1. behandling 11.04.2023. Betænkning 11.05.2023. 2. behandling 16.05.2023).

Kl. 10:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:03

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 104 (S, V, M, SF, DD, LA, KF, EL, RV, ALT og NB), imod stemte 4 (DF), hverken for eller mod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

6) 3. behandling af lovforslag nr. L 101:

Forslag til lov om ændring af lov om de gymnasiale uddannelser. (Udvidelse af lovens formålsbestemmelse og indførelse af obligatorisk seksualundervisning).

Af børne- og undervisningsministeren (Mattias Tesfaye).

(Fremsættelse 30.03.2023. 1. behandling 11.04.2023. Betænkning 11.05.2023. Ændringsforslag nr. 1 af 15.05.2023 uden for betænkningen af Lars Boje Mathiesen (UFG). 2. behandling 16.05.2023).

Kl. 10:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:04

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF og ALT), imod stemte 0, hverken for eller imod stemte 1 (NB).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

7) 3. behandling af lovforslag nr. L 109:

Forslag til lov om ændring af lov om folkeskolen. (Forlængelse af de udvidede frihedsgrader om afkortning af skoleugens længde og målsætningen om fuld kompetencedækning i skoleåret 2023/24 samt afskaffelse af udviklingsplanen m.v.).

Af børne- og undervisningsministeren (Mattias Tesfaye).

(Fremsættelse 19.04.2023. 1. behandling 25.04.2023. Betænkning 11.05.2023. 2. behandling 16.05.2023).

Kl. 10:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:05

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

8) 3. behandling af lovforslag nr. L 78:

Forslag til lov om ændring af lov om valg til menighedsråd. (Videreførelse af valgbarhedskriterier for kirkefunktionærer).

Af kirkeministeren (Louise Schack Elholm).

(Fremsættelse 29.03.2023. 1. behandling 13.04.2023. Betænkning 10.05.2023. 2. behandling 23.05.2023).

Kl. 10:05

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:05

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF, ALT og NB), imod stemte 0, hverken for imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

9) 3. behandling af lovforslag nr. L 79:

Forslag til lov om ændring af lov om trossamfund uden for folkekirken. (Udskydelse af revisionsbestemmelse).

Af kirkeministeren (Louise Schack Elholm).

(Fremsættelse 29.03.2023. 1. behandling 13.04.2023. Betænkning 10.05.2023. 2. behandling 23.05.2023. Lovforslaget optrykt efter 2. behandling).

Kl. 10:06

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:06

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

10) 3. behandling af lovforslag nr. L 76 A:

Forslag til lov om ændring af pensionsbeskatningsloven og ligningsloven. (Ændring af fradragsretten for private lønforsikringer og forhøjelse af det maksimale fradrag for fagforeningskontingenter).

Af skatteministeren (Jeppe Bruus).

(2. behandling 23.05.2023. Lovforslaget optrykt efter 2. behandling).

Kl. 10:06

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:06

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 85 (S, V, M, SF, EL, RV, DF, ALT og 1 LA (ved en fejl)) , imod stemte 24 (DD, LA, KF og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

11) 3. behandling af lovforslag nr. L 76 B:

Forslag til lov om ændring af personskatteloven. (Nedsættelse af bundskatten som følge af kommunale skattestigninger).

Af skatteministeren (Jeppe Bruus).

(2. behandling 23.05.2023. Lovforslaget optrykt efter 2. behandling).

Kl. 10:07

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:07

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 92 (S, V, M, DD, LA, KF, RV, DF, ALT og NB), imod stemte 14 (SF og EL), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

12) 3. behandling af lovforslag nr. L 112:

Forslag til lov om midlertidig udskydelse af betalingsfrister for indeholdt A-skat og arbejdsmarkedsbidrag og midlertidig forhøjelse af standardfradraget for dagplejere.

Af skatteministeren (Jeppe Bruus).

(Fremsættelse 25.04.2023. 1. behandling 02.05.2023. Betænkning 17.05.2023. 2. behandling 23.05.2023).

Kl. 10:07

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Det er ikke tilfældet, og derfor går vi til afstemning.

Kl. 10:08

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

13) 3. behandling af lovforslag nr. L 98:

Forslag til lov om fravigelse fra obligatorisk digital selvbetjening.

Af digitaliseringsministeren (Marie Bjerre).

(Fremsættelse 29.03.2023. 1. behandling 18.04.2023. Betænkning 10.05.2023. 2. behandling 23.05.2023. Lovforslaget optrykt efter 2. behandling).

Kl. 10:08

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:08

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

14) 3. behandling af lovforslag nr. L 99:

Forslag til lov om ændring af lov om videreanvendelse af den offentlige sektors informationer. (Indskrænkning af lovens anvendelsesområde i henhold til åbne data-direktivet).

Af digitaliseringsministeren (Marie Bjerre).

(Fremsættelse 29.03.2023. 1. behandling 18.04.2023. Betænkning 10.05.2023. 2. behandling 23.05.2023. Lovforslaget optrykt efter 2. behandling).

Kl. 10:09

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:09

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

15) 3. behandling af lovforslag nr. L 57:

Forslag til lov for Færøerne om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 15.03.2023. 1. behandling 23.03.2023. Betænkning 03.05.2023. 2. behandling 23.05.2023. Lovforslaget optrykt efter 2. behandling).

Kl. 10:09

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:09

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

16) 3. behandling af lovforslag nr. L 89:

Forslag til lov om ændring af lov om salg og markedsføring af lattergas til forbrugere og lov om markedsføring. (Skærpelse af regler om markedsføring af lattergas til beruselse og indførelse af mulighed for fængselsstraf).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 11.05.2023. 2. behandling 23.05.2023. Lovforslaget optrykt efter 2. behandling).

Kl. 10:10

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:10

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 100 (S, V, M, SF, DD, KF, EL, RV, DF, ALT og NB), imod stemte 9 (LA), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

17) 3. behandling af lovforslag nr. L 90:

Forslag til lov om ændring af lov om formidling af fast ejendom m.v. og lov om juridisk rådgivning. (Indførelse af regler for køberformidling og skærpelse af sanktionsmulighederne for Disciplinærnævnet for Ejendomsmæglere).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 11.05.2023. 2. behandling 23.05.2023. Lovforslaget optrykt efter 2. behandling).

Kl. 10:10

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:11

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

18) 3. behandling af lovforslag nr. L 106:

Forslag til lov om ændring af lov om erhvervsfremme og lov om dansk turisme. (Regulering af det nationale standardiseringsorgan i Danmark og udpegninger til Det Nationale Turismeforum og Dansk Turismes Advisoryboard).

Af erhvervsministeren (Morten Bødskov).

(Fremsættelse 12.04.2023. 1. behandling 18.04.2023. Betænkning 11.05.2023. 2. behandling 23.05.2023. Lovforslaget optrykt efter 2. behandling).

Kl. 10:11

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:11

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 105 (S, V, M, SF, DD, LA, KF, EL, RV, DF og NB), imod stemte 4 (ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

19) 2. (sidste) behandling af beslutningsforslag nr. B 23:

Forslag til folketingsbeslutning om ret til en basal erhvervskonto for erhvervsdrivende.

Af Lisbeth Bech-Nielsen (SF) m.fl.

(Fremsættelse 07.02.2023. 1. behandling 14.04.2023. Betænkning 11.05.2023).

Kl. 10:12

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:12

Afstemning

Formanden (Søren Gade):

Der stemmes om forslagets endelige vedtagelse. Og afstemningen starter.

Afstemningen slutter.

For stemte 36 (SF, DD, EL, RV, DF, ALT og 1 V (ved en fejl)), imod stemte 72 (S, V, M, LA og KF), hverken for eller imod stemte 1 (NB).

Forslaget til folketingsbeslutning er forkastet.

Det næste punkt på dagsordenen er:

20) 2. (sidste) behandling af beslutningsforslag nr. B 44:

Forslag til folketingsbeslutning om at gøre det obligatorisk for danske finansielle institutioner at udarbejde og offentliggøre klimaplaner.

Af Signe Munk (SF) og Lisbeth Bech-Nielsen (SF).

(Fremsættelse 01.03.2023. 1. behandling 19.04.2023. Betænkning 11.05.2023).

Kl. 10:12

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:13

Afstemning

Formanden (Søren Gade):

Der stemmes om forslagets endelige vedtagelse. Og afstemningen starter.

Afstemningen slutter.

For stemte 22 (SF, EL, RV og ALT), imod stemte 86 (S, V, M, DD, LA, KF, DF og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

21) 2. (sidste) behandling af beslutningsforslag nr. B 45:

Forslag til folketingsbeslutning om forbud mod bankers udlån til fossile forretninger.

Af Signe Munk (SF) og Lisbeth Bech-Nielsen (SF).

(Fremsættelse 01.03.2023. 1. behandling 19.04.2023. Betænkning 11.05.2023).

Kl. 10:13

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:13

Afstemning

Formanden (Søren Gade):

Der stemmes om forslagets endelige vedtagelse. Og afstemningen starter.

Afstemningen slutter.

For stemte 22 (SF, EL, RV og ALT), imod stemte 87 (S, V, M, DD, LA, KF, DF og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

22) 2. (sidste) behandling af beslutningsforslag nr. B 43:

Forslag til folketingsbeslutning om at afskaffe lagerbeskatning for iværksættere og investorer, der børsnoterer deres virksomheder, og i stedet indføre realisationsbeskatning.

Af Mona Juul (KF), Betina Kastbjerg (DD), Lars-Christian Brask (LA), Katrine Robsøe (RV), Nick Zimmermann (DF), Sascha Faxe (ALT) og Pernille Vermund (NB) m.fl.

(Fremsættelse 01.03.2023. 1. behandling 27.04.2023. Betænkning 17.05.2023).

Kl. 10:14

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:14

Afstemning

Formanden (Søren Gade):

Der stemmes om forslagets endelige vedtagelse. Og afstemningen starter.

Afstemningen slutter.

For stemte 42 (DD, LA, KF, EL, RV, DF, ALT og NB), imod stemte 67 (S, V, M og SF), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

23) 2. (sidste) behandling af beslutningsforslag nr. B 70:

Forslag til folketingsbeslutning om nedsættelse af registreringsafgiften.

Af Peter Kofod (DF) m.fl.

(Fremsættelse 17.03.2023. Omtrykt. 1. behandling 03.05.2023. Betænkning 17.05.2023).

Kl. 10:14

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:15

Afstemning

Formanden (Søren Gade):

Der stemmes om forslagets endelige vedtagelse. Og afstemningen starter.

Afstemningen slutter.

For stemte 14 (LA, DF og NB), imod stemte 94 (S, V, M, SF, DD, KF, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

24) 2. behandling af lovforslag nr. L 75:

Forslag til lov om ændring af momsloven, chokoladeafgiftsloven, skattekontrolloven og forskellige andre love og om ophævelse af lov om ændring af momsloven. (Indberetning af betalingsoplysninger til bekæmpelse af grænseoverskridende momssvig, omvendt betalingspligt for teleydelser, notifikationsordning i visse afgiftslove, ændring af regler om ansvarsfrihed, tydeliggørelse af praksis om skærpede bøder, oplysningspligt i forbindelse med delvis momsfradragsret, justering af regler om udtagning, fritagelse for lønsumsafgift på energivirksomheders aktiviteter vedrørende indefrysning i forbindelse med indefrysningsordning for høje energiregninger, ændring af regler om kompetence til opkrævning af visse underholdsbidrag m.v.).

Af skatteministeren (Jeppe Bruus).

(Fremsættelse 29.03.2023. 1. behandling 27.04.2023. Betænkning 17.05.2023).

Kl. 10:15

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning

Kl. 10:15

Afstemning

Formanden (Søren Gade):

Ønskes afstemning om ændringsforslag nr. 1 og 2, tiltrådt af et flertal (udvalget med undtagelse af RV og NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

25) 2. behandling af lovforslag nr. L 113:

Forslag til ejendomsskattelov.

Af skatteministeren (Jeppe Bruus).

(Fremsættelse 26.04.2023. 1. behandling 04.05.2023. Betænkning 23.05.2023).

Sammen med dette punkt foretages:

26) 2. behandling af lovforslag nr. L 114:

Forslag til lov om ændring af kildeskatteloven, lov om kommunal indkomstskat, ejendomsvurderingsloven og forskellige andre love. (Opkrævning og inddrivelse af grundskyld og dækningsafgift m.v., statens afregning af grundskyld og dækningsafgift til kommunerne, foreløbige vurderinger som midlertidigt beskatningsgrundlag i 2024 og 2025, forenkling af ejendomsvurderingerne for 2024 og 2025, udvidelse af antallet af dommere i Landsskatteretten m.v.).

Af skatteministeren (Jeppe Bruus).

(Fremsættelse 26.04.2023. 1. behandling 04.05.2023. Betænkning 23.05.2023).

Kl. 10:16

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 10:16

Afstemning

Formanden (Søren Gade):

Der stemmes først om ændringsforslagene til L 113.

Ønskes afstemning om ændringsforslag nr. 1-18, tiltrådt af et flertal (S, V, SF, M, DD, LA, KF, RV og DF)?

De er vedtaget.

Herefter stemmes om ændringsforslagene til L 114.

Ønskes afstemning om ændringsforslag nr. 1, tiltrådt af et flertal (udvalget med undtagelse af ALT og NB), om ændringsforslag nr. 2-8, tiltrådt af et flertal (S, V, SF, M, DD, LA, KF, RV og DF), om ændringsforslag nr. 9, tiltrådt af et flertal (udvalget med undtagelse af ALT og NB), om ændringsforslag nr. 10-20, tiltrådt af et flertal (S, V, SF, M, DD, LA, KF, RV og DF), om ændringsforslag nr. 21, tiltrådt af et flertal (udvalget med undtagelse af ALT og NB), om ændringsforslag nr. 22-26, tiltrådt af et flertal (S, V, SF, M, DD, LA, KF, RV og DF), eller om ændringsforslag nr. 27 og 28, tiltrådt af et flertal (udvalget med undtagelse af ALT og NB)?

De er vedtaget.

Jeg foreslår, at lovforslagene går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

27) 2. behandling af lovforslag nr. L 85:

Forslag til lov om undersøgelse af beslutningen om hjemsendelse af ledende medarbejdere i Forsvarets Efterretningstjeneste.

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 17.05.2023. Ændringsforslag nr. 2 af 23.05.2023 uden for betænkningen af Zenia Stampe (RV)).

Kl. 10:18

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 10:18

Afstemning

Formanden (Søren Gade):

Der stemmes om ændringsforslag nr. 1 af et mindretal (SF), tiltrådt af et mindretal (DD, LA, KF, EL og ALT). Afstemningen starter.

Afstemningen slutter.

For stemte 51 (SF, DD, LA, KF, EL, RV, DF, ALT og NB), imod stemte 58 (S, V og M), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 2 uden for betænkningen af Zenia Stampe (RV). Afstemningen starter.

Afstemningen slutter.

For stemte 36 (DD, LA, KF, EL, RV, ALT og NB), imod stemte 63 (S, V, M, DF og 1 DD (ved en fejl)), hverken for eller imod stemte 9 (SF).

Ændringsforslaget er forkastet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelser, betragter jeg det som vedtaget.

Det er vedtaget.

Det næste punkt på dagsordenen er:

28) 2. behandling af lovforslag nr. L 102:

Forslag til lov om ændring af lov om autorisation af sundhedspersoner og om sundhedsfaglig virksomhed, sundhedsloven og lov om klage- og erstatningsadgang inden for sundhedsvæsenet. (Skærpet straf ved ulovlige omskæringer af drengebørn, ændring af sundhedspersoners rapporteringspligt i forbindelse med utilsigtede hændelser og ophævelse af Styrelsen for Patientklagers pligt til at udgive en årsberetning).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 23.05.2023).

Kl. 10:19

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 10:20

Afstemning

Formanden (Søren Gade):

Ønskes afstemning om ændringsforslag nr. 1 og 2, tiltrådt af et flertal (S, V, M, SF, DD, LA, KF, EL og RV)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelser, betragter jeg det som vedtaget.

Det er vedtaget.

Det næste punkt på dagsordenen er:

29) 2. behandling af lovforslag nr. L 104:

Forslag til lov om ændring af partiregnskabsloven og partistøtteloven. (Nye bundgrænser for offentlig partistøtte og anordningshjemmel til ikraftsættelse af partistøtteloven for Færøerne m.v.).



Af indenrigs- og sundhedsministeren (Sophie Løhde).

(Fremsættelse 30.03.2023. 1. behandling 14.04.2023. Betænkning 16.05.2023).

Kl. 10:20

Forhandling

Formanden (Søren Gade):

Der er stillet ændringsforslag.

Ønsker nogen at udtale sig? Det gør hr. Noah Sturis, Alternativet. Værsgo.

Kl. 10:20

(Ordfører)

Noah Sturis (ALT):

Tak for ordet. I Alternativet er vi bekymret for konsekvenserne for vores demokrati, hvis det her lovforslag skulle blive vedtaget, som det er fremsat. I løbet af de sidste par måneder, hvor jeg har været stedfortræder, har vi debatteret mistilliden til det politiske system ret meget i den her sal. Og på tværs af partierne har det lydt, at vi skal gøre noget. Så når forskere fra Aarhus Universitets og Københavns Universitets institutter for statskundskab siger, at den her lov kan resultere i øget mistillid til det politiske system, lytter vi i Alternativet. Her kommer en opfordring til, at I gør det samme.

De øgede bundgrænser er ikke fastsat efter nogen faglig vurdering, men de er fastsat ud fra et politisk ønske om en ny og markant højere bundgrænse, der kun udløser partistøtte til partier, som kommer forholdsvis tæt på. For f.eks. statslig partistøtte sættes bundgrænsen til 1,82 pct. af de afgivne stemmer, hvis man ikke har anden repræsentation. Vores spærregrænse er på 2 pct. Det er meget, meget højt. Vi mener også i Alternativet, at det er en uskik at lave om på de demokratiske spilleregler midt i en valgperiode i stedet for at vente, til der har været afholdt valg, så partier og partilister har mulighed for at planlægge deres aktiviteter efterfølgende ud fra de nye partistøtteregler.

Det har også den konsekvens, at to partier, Frie Grønne og Kristendemokraterne, der var opstillingsberettigede ved sidste folketingsvalg, og som tilsammen fik mere end 50.000 stemmer, vil miste deres adgang til partistøtte næste år og dermed gå konkurs og få svækket deres mulighed for at stille op til næste valg. Vi mener ikke, at de vælgere, som har stemt på de partier, vil få styrket deres forhold til det politiske system, hvis det her lovforslag skulle blive vedtaget.

Alternativet har derfor stillet ændringsforslag, som prøver at imødekomme intentionen med forslaget om en forhøjet bundgrænse, men vi lytter til forskerne og sætter bundgrænserne som foreslået af både Aarhus Universitet og Københavns Universitet. Og så sikrer vi også en ikrafttrædelse af lovforslaget efter næstkommende valg for at afbøde konsekvenserne af, at loven træder i kraft midt i en valgperiode.

Vi i Alternativet ville ønske, at Folketinget lyttede til forskere og til folket og arbejdede for det levende demokrati, men i stedet er det her lovforslag et udtryk for, at man prøver at lukke ned for demokratiske initiativer. Det mener vi er dybt kritisabelt. Tak for ordet.

Kl. 10:22

Formanden (Søren Gade):

Tak til hr. Noah Sturis fra Alternativet. Ønsker flere at udtale sig?

Da det ikke er tilfældet, er forhandlingen sluttet, og vi går til afstemning.

Kl. 10:23

Afstemning

Formanden (Søren Gade):

Der stemmes om ændringsforslag nr. 1 af et mindretal (ALT), tiltrådt af et mindretal (EL). Afstemningen starter.

Afstemningen slutter.

For stemte 9 (EL og ALT), imod stemte 98 (S, V, M, SF, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Jeg betragter hermed ændringsforslag nr. 2-4, stillet og tiltrådt af de samme mindretal, som forkastet.

De er forkastet.

Ønskes afstemning om ændringsforslag nr. 5, tiltrådt af et flertal i udvalget (udvalget med undtagelse af NB)?

Det er vedtaget.

Der stemmes om ændringsforslag nr. 6 af et mindretal (ALT), tiltrådt af et mindretal (EL). Afstemningen starter.

Afstemningen slutter.

For stemte 9 (EL og ALT), imod stemte 97 (S, V, M, SF, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelser, betragter jeg det som vedtaget.

Det er vedtaget.

Så er A'et slukket (på tavlen) , og jeg beder dem, der ikke skal være i salen, om at forlade salen, så vi kan fortsætte mødet.

Det næste punkt på dagsordenen er:

30) 1. behandling af beslutningsforslag nr. B 112:

Forslag til folketingsbeslutning om at ensrette definitionen af seksuel chikane.


Af Rosa Lund (EL) m.fl.

(Fremsættelse 11.04.2023).

Kl. 10:27

Forhandling

Formanden (Søren Gade):

Ønsker ordføreren for forslagsstillerne at give en begrundelse for beslutningsforslaget?

Da det ikke er tilfældet, er forhandlingen åbnet, og den første, der får ordet, er beskæftigelsesministeren. Værsgo.

Kl. 10:28

Beskæftigelsesministeren (Ane Halsboe-Jørgensen):

Mange tak for det, og også mange tak til Enhedslisten for at bringe det her op i dag. Der er ingen tvivl om, at seksuel chikane ikke hører nogen steder hjemme. Det er et alvorligt arbejdsmiljøproblem, og det er også noget, der ligger mig rigtig meget på sinde. Det ved jeg at jeg deler med flere her i salen, og derfor har jeg også glædet mig til, at vi skulle behandle det i dag. For det er en ganske glimrende anledning til at slå fast, at ingen på det danske arbejdsmarked skal opleve grænseoverskridende adfærd, mens de passer deres arbejde. Det er heldigvis også et område, hvor engagementet fra både regeringen og fra Folketinget forplanter sig i, at der er taget en række vigtige skridt i de senere år.

Min forgænger indgik sidste år en trepartsaftale med arbejdsmarkedets parter om initiativer til at modgå seksuel chikane. Det blev til 17 initiativer, der samlet set skal bidrage til en kulturforandring gennem bedre forebyggelse og håndtering af seksuel chikane på arbejdsmarkedet. Hvis jeg skal lave et par nedslag blandt de 17 initiativer, betyder aftalen bl.a., at reglerne om ansvar og pligter er blevet tydeligere, at godtgørelsesniveauet er hævet i de særlig grove sager, at der er sat øget fokus på seksuel chikane i arbejdsmiljøarbejdet på arbejdspladserne, og at der er sikret en bedre retsstilling for elever og lærlinge i sager om seksuel chikane – det er virkelig vigtigt – og så er der nedsat en alliance, hvor en bred kreds af organisationer er repræsenteret. Alliancen skal sikre det vedvarende fokus på at forebygge seksuel chikane.

Derudover har Arbejdstilsynet de seneste 2 år gennemført en styrket indsats mod seksuel chikane og andre krænkende handlinger, både via tilsyn og de forskellige andre indsatser, de gør. Ved tilsyn er virksomhederne blevet vejledt om arbejdsgivernes pligt til at forebygge seksuel chikane og andre krænkende handlinger, og virksomhederne har fået telefonnummeret på Arbejdstilsynets hotline, hvor alle kan få vejledning om forebyggelse og håndtering af seksuel chikane. Så det store engagement fører heldigvis også til, at vi gør noget, og der er ingen tvivl om, at det skal vi blive ved med, hvis det skal lykkes os at komme seksuel chikane til livs.

Det spørgsmål, som vi behandler i dag, nemlig spørgsmålet om en ensretning af definitionen af seksuel chikane, er tidligere blevet rejst af Institut for Menneskerettigheder. I den forbindelse var der enighed mellem arbejdsmarkedets parter om, at det ikke gav anledning til at ændre på definitionen i arbejdsmiljølovgivningen, ligesom der også var opbakning fra parterne, da definitionen for nylig kom med i bekendtgørelsen om psykisk arbejdsmiljø. Og for os i den nuværende regering er svaret heller ikke at ensrette definitionen af seksuel chikane, som Enhedslisten foreslår, og derfor kan vi ikke støtte beslutningsforslaget.

Når der er forskel på definitionen i ligebehandlingsloven og i arbejdsmiljølovgivningen, skyldes det, at der er forskel på formålet med de to lovgivninger. Arbejdsmiljøloven har til formål at forebygge risikoen i forhold til sikkerhed og sundhed på arbejdspladsen, mens ligebehandlingslovens formål er at sikre ligebehandling af mænd og kvinder på arbejdspladsen. Det er ikke usædvanligt, at der er flere lovgivninger, som regulerer det samme forhold ud fra forskellige hensyn og formål, og de to lovgivninger supplerer hinanden. Begge lovgivninger gælder, og arbejdsgiveren har pligt til at kende og efterleve dem begge.

Hvis der sker brud på ligebehandlingsloven, kan der rejses en sag ved Ligebehandlingsnævnet eller ved domstolene. Hvis der sker brud på arbejdsmiljølovgivningen, kan Arbejdstilsynet give et påbud. Det er arbejdsgiverens ansvar at sikre, at arbejdsmiljøet er sundt og sikkert, så ingen bliver syge eller kommer til skade. Det fremgår af arbejdsmiljøloven og de underliggende bekendtgørelser, og det er det, Arbejdstilsynet fører tilsyn med.

I bekendtgørelsen om psykisk arbejdsmiljø er fokusset på sikkerhed og sundhed afspejlet i definitionen af krænkende handlinger. Her står, at der ved krænkende handlinger forstås, og jeg citerer: »at en eller flere personer i virksomheden groft eller flere gange udsætter en eller flere andre personer i virksomheden for mobning, seksuel chikane eller anden nedværdigende adfærd i arbejdet.« 

Ordlyden er et udtryk for, hvad der vurderes at kunne udgøre en risiko i forhold til sikkerhed eller sundhed. Men den konkrete formulering kan give et indtryk af, at enkeltstående tilfælde af seksuel chikane ikke er noget problem. Jeg vil gerne understrege, at seksuel chikane i enhver form er uacceptabelt og altid vil være en krænkende handling, hvis den opleves sådan. Så enkelt er det.

Kl. 10:33

Jeg synes derfor, at det er værd at overveje, om ordlyden i lige præcis den definition er den helt rigtige, og jeg har derfor også bedt om, at vi sætter gang i et arbejde med at se nærmere på lige præcis den konkrete formulering. Arbejdsmarkedets parter vil naturligvis komme ind over det arbejde.

Fokus i arbejdsmiljølovgivningen vil fortsat være på at sikre, at ingen bliver syge eller kommer til skade, når de er på arbejde. Det mener jeg er et grundlæggende princip, som vi skal værne om, og det betyder også, at vi skal respektere, at der fortsat vil være to lovgivninger, og at Arbejdstilsynet ikke skal føre tilsyn med, om ligebehandlingsloven overholdes.

Derudover er det vigtigt, at vi holder fokus på at forebygge seksuel chikane, før det opstår. Det er virksomhedernes ansvar at sikre en kultur, hvor seksuel chikane og andre krænkelser er uacceptabelt, og hvor der er klare retningslinjer, hvis det alligevel opstår, og det arbejde skal vi understøtte. Derfor er jeg også glad for, at vi i den nye arbejdsmiljøaftale, som alle Folketingets partier er en del af, blev enige om at styrke indsatsen for at forebygge problemer med det psykiske arbejdsmiljø. Der er nemlig behov for at øge kendskabet til, hvad det er for nogle regler, vi har på det her område, og der er behov for, at virksomhederne bliver endnu bedre til at forebygge, at problemerne opstår.

Så igen, tak til Enhedslisten for at tage det her vigtige emne op. Det er helt afgørende, at vi holder samtalen om seksuel chikane i gang, så vi sikrer, at vi fastholder fokus på et sundt og sikkert arbejdsmarked. Tak for ordet.

Kl. 10:34

Formanden (Søren Gade):

Tak til ministeren. Der er indtil nu to indtegnet for korte bemærkninger. Først er det fru Rosa Lund, Enhedslisten. Værsgo.

Kl. 10:34

Rosa Lund (EL):

Tak for det, og tak til ministeren for den delvise imødekommelse af vores beslutningsforslag. Det har nok noget at gøre med, hvor tålmodigt et menneske man er, men jeg synes jo, det er lidt mærkeligt, at vi ikke bare kan ensrette de her regler.

Men jeg vil gerne spørge ministeren til, hvor hurtigt man så regner med, at den her arbejdsgruppe kommer til at arbejde. Altså, hvornår bliver arbejdet sat i gang, og hvornår regner man med, at det er færdigt, sådan at vi netop kan sikre, at der er en lige retsstilling? Det er jo egentlig bare det, det handler om, nemlig at der ikke er regelforvirring på det her område.

Kl. 10:35

Formanden (Søren Gade):

Ministeren.

Kl. 10:35

Beskæftigelsesministeren (Ane Halsboe-Jørgensen):

Jeg vil godt understrege, at jeg ikke mener, at de to lovgivninger skal være ens. Jeg mener heller ikke, at definitionen behøver at være ens for at kunne det, de hver især skal kunne i Ligebehandlingsnævnet og ligebehandlingsloven, og så det Arbejdstilsynet, skal kontrollere. Egentlig synes jeg heller ikke, at den grundlæggende opgave for Arbejdstilsynet er et problem, nemlig at hvis det ikke er et sikkert og sundt arbejdsmiljø, skal de skride ind.

Det, jeg sådan set slår mig på i det her, og som jeg synes det er værd at vi får vendt, er, om alene den måde, vi har formuleret det på i dag, kan give anledning til, at man antager, at ting skal være groft og gentagende for at kunne være et problem. I dag skal man gribe ind fra Arbejdstilsynets side, hvis der er et problem, og det kan det godt være, selv hvis det ikke er groft og gentagende. Det er i virkeligheden den del, der skal ses på. Jeg tør ikke love, hvor lang tid den drøftelse tager, men jeg tør love, at vi tager hul på det.

Kl. 10:36

Formanden (Søren Gade):

Fru Rosa Lund.

Kl. 10:36

Rosa Lund (EL):

Det synes jeg alligevel er bedre end ingenting, altså at ministeren tør love, at det bliver taget op. Jeg vil dog så bare sige, at Institut for Menneskerettigheder jo har dokumenteret, at det er et problem, at der er to forskellige definitioner, og som jeg har forstået på den ene side af bordet hos arbejdsmarkedets parter, er det et problem, at der er to forskellige definitioner. Men altså, vi vil da i Enhedslisten følge meget nøje med i det her udvalg, som ministeren sætter gang i, og så håber jeg, at ministeren på et senere tidspunkt, måske allerede efter sommerferien, kan svare på, hvornår man er færdig med det arbejde.

Kl. 10:36

Formanden (Søren Gade):

Ministeren.

Kl. 10:36

Beskæftigelsesministeren (Ane Halsboe-Jørgensen):

Jeg kvitterer for engagementet. Jeg hører i virkeligheden, at vores mål er det samme. Der skal ikke foregå de her krænkende handlinger på vores arbejdsmarked. Hvordan vi så bedst muligt skruer reglerne sammen, er jo så en drøftelse, vi må tage. Jeg har ret stor respekt for, at arbejdsmarkedets parter har diskuteret det her igennem meget lang tid og også har været inde i bekendtgørelsen for psykisk arbejdsmiljø og er kommet med en fælles anbefaling. Det har jeg ikke lyst til bare at skøjte henover ved så at gøre noget andet her i Folketingssalen i dag. Det er min tilgang til, hvordan vi skal håndtere de her sager.

Kl. 10:37

Formanden (Søren Gade):

Fru Astrid Carøe, Socialistisk Folkeparti. Værsgo.

Kl. 10:37

Astrid Carøe (SF):

Tak for det. Jeg vil også sige tak til ministeren for imødekommelsen. Ministeren er udmærket klar over, at det her også er en vigtig sag for SF. Vi har også løftet den her problemstilling i vores forhandlinger om arbejdsmiljøaftalen, som vi jo desværre ikke kunne få med i denne omgang. Så jeg er glad for, at man nu sætter et arbejde i gang.

Jeg må ærlig indrømme, at jeg ikke rigtig forstår det her med, at bare fordi man har to forskellige formål, gør det ikke noget, at det er to forskellige definitioner. Hvis nu man ser bort fra definitionen i ligebehandlingsloven, er det så ikke et problem, at der står i arbejdsmiljøloven, at det skal være gentagne gange eller groft? For som ministeren siger, er arbejdsmiljøloven med til at forebygge risiko for sikkerhed og sundhed, og det er da også en risiko for sikkerhed og sundhed, hvis man bliver udsat for seksuel chikane, også når det sker første gang.

Kl. 10:38

Formanden (Søren Gade):

Ministeren.

Kl. 10:38

Beskæftigelsesministeren (Ane Halsboe-Jørgensen):

Men med hensyn til lige præcis den der skelnen mellem de to forskellige formuleringer, der er i arbejdsmiljøloven, er hovedformålet med Arbejdstilsynets opgave at sørge for, at arbejdsmiljøet er sundt og sikkert. Det er jo arbejdsgivers opgave, men hvis det ikke sker, er Arbejdstilsynet på banen, uanset hvordan det ikke er sikkert og sundt, og hvis der foregår seksuel chikane af en karakter, også selv om det ikke er gentagne gange, som udfordrer, at det er et sikkert og sundt arbejdsmiljø, så er det en del af Arbejdstilsynets opgave at gå ind og reagere på det. Derfor synes jeg sådan set ikke, at det er sikkerhedsniveauet, der er noget galt med, men det, at vi efterfølgende går ind i detaljer og prøver at formulere, hvornår det så f.eks. kan være

Med hensyn til den der definition omkring, at det skal være groft og gentagne gange, er jeg enig i, at det ikke behøver at være groft og gentagne gange for at være alvorligt og for at være et arbejdsmiljøproblem. Det gør det heller ikke i praksis i dag, og derfor er det en reel overvejelse, om loven i virkeligheden afspejler, hvordan det foregår.

Kl. 10:39

Formanden (Søren Gade):

Fru Astrid Carøe.

Kl. 10:39

Astrid Carøe (SF):

Det er jeg sådan set enormt glad for at ministeren siger. Ikke desto mindre kan vi jo bare se, at der er en stikprøveundersøgelse, der viser, at danske arbejdspladser enormt sjældent informerer arbejdstagerne om deres rettigheder i forhold til ligebehandlingsloven og retningslinjerne mod seksuel chikane. Selv om arbejdsgiverne skal leve op til ligebehandlingsloven såvel som arbejdsmiljøloven, kan man altså se, at der ikke bliver henvist til den i retningslinjerne. Derfor tænker jeg, om ministeren ikke kan forestille sig, at man som minimum kunne henvise til ligebehandlingsloven i bekendtgørelsen om psykisk arbejdsmiljø – altså sige, at der også er nogle andre regler på det her område og henvise til det. Det synes jeg kunne være et minimumsskridt at gå.

Kl. 10:40

Formanden (Søren Gade):

Ministeren.

Kl. 10:40

Beskæftigelsesministeren (Ane Halsboe-Jørgensen):

Jeg vil godt kvittere for, at ordføreren prøver at byde konstruktivt ind, i virkeligheden jo inden for en accept af, at de her to lovgivninger skal forskellige ting og også bidrage med noget forskelligt, og at de tilsammen meget gerne skulle gøre, at folk kan gå sikkert og trygt på arbejde i Danmark; at der ikke nogen, der bliver syge; at der ikke er nogen, der oplever krænkende adfærd, der gør, at de ikke kan passe deres arbejde og i virkeligheden jo i nogle sammenhænge enten bliver syge af det eller bliver fortrængt fra deres arbejdsplads, og det er jo hele formålet med, at vi overhovedet er her. Det skal være sikkert og trygt at gå på arbejde i Danmark.

Kl. 10:40

Formanden (Søren Gade):

Tak for det. Der er ikke flere korte bemærkninger, så vi siger tak til beskæftigelsesministeren. Vi starter nu på rækken af ordførere, og den første, jeg byder velkommen til, er hr. Jens Joel fra Socialdemokratiet.

Kl. 10:41

(Ordfører)

Jens Joel (S):

Tak for det, og tak til Enhedslisten for at rejse den her diskussion. Det er ikke så længe siden, vi stod her i salen og diskuterede lovgivning, som skulle implementere dele af den trepartsaftale, der blev lavet sidste år, om, hvordan vi sætter ind over for seksuel chikane på arbejdspladsen, hvordan man undgår det at opleve seksuelle tilnærmelser og blive chikaneret – altså hvordan vi kommer det til livs, at man bliver udsat for ting på sin arbejdsplads, som man ikke skal udsættes for. Jeg tror, at vi bredt i salen er enige om, at det er et problem. Det er ikke bare et principielt problem, altså, noget, der kunne ske; det er også et problem, fordi vi ved, det sker. Derfor har vi et fælles ansvar for at diskutere alt, hvad vi kan gøre, for at støtte op om at komme det her problem til livs.

Jeg er rigtig glad for, at arbejdsmarkedets parter har taget det på sig og arbejdet sig ned i det. På linje med hvad ministerens nævnte, tror jeg, at nogle af de ting, vi gjorde med den seneste lovgivning, med at klargøre og tydeliggøre ansvar og pligter og hæve godtgørelsesniveauet i særlig grove sager og sikre bedre beskyttelse af elever og lærlinge udgør rigtig mange af de håndtag, som kan gøre en forskel i hverdagen, men jo ikke hvis ikke vi bliver ved med at insistere på, at det skal følges op.

Derfor er det selvfølgelig også vigtigt, at Enhedslisten i dag tager diskussionen om formuleringerne i lovgivningen op. Jeg vil i lighed med ministeren sige, at vi ikke støtter det her beslutningsforslag og ikke støtter en ensretning, fordi vi opfatter det sådan, at der er to forskellige formål med de to lovgivninger. Vi opfatter det i virkeligheden som et udtryk for, at man med to forskellige lovgivninger skal to forskellige ting. Det behøver ikke at være samme diskussion. Men begge lovgivninger er gældende, og det vil sige, at man på arbejdspladsen hverken kan blive fri for at leve op til ligebehandlingsloven eller arbejdsmiljøloven. Derfor er det set med vores øjne ikke nødvendigvis en ensretning, der skal til.

Jeg er også glad for det, som ministeren også nævnte, nemlig at den her diskussion fører til, at vi tager en diskussion om den konkrete formulering, der er i arbejdsmiljølovgivningen. For det er klart, at det ikke må føre til den misforståelse, at seksuel chikane kun kan være et problem, hvis det sker flere gange og er meget groft. Det er også og kan sagtens være et problem, selv om det kun sker en enkelt gang. Derfor er det også noget, som Arbejdstilsynet eller andre vil reagere på, hvis det sker, og hvis det på den måde går ud over det psykiske arbejdsmiljø, som vi ganske rigtigt med den nye arbejdsmiljøaftale sætter ekstra fokus på.

Derfor glæder jeg mig egentlig til, at vi kan få en diskussion om, om den formulering i lovgivningen i virkeligheden forvirrer, i forhold til hvad der materielt er udfordringen, eller hvad der kan være problemet, men jeg oplever heldigvis, at det i praksis er et mindre problem, end det er i den teoretiske diskussion om det. Lad os endelig få ryddet op i det, hvis vi kan, og når vi har kigget på formuleringerne og alternativerne til dem, skal arbejdsmarkedets parter selvfølgelig ind over den diskussion, både fordi de er involverede i den nuværende lovgivning og har været det tidligere, men også fordi det i meget høj grad er dem, der er ude på arbejdsmarkedet, der skal omsætte det til virkelighed.

Vi støtter ikke beslutningsforslaget, men vi vil gerne arbejde videre med at få klargjort, hvordan vi kommer seksuel chikane til livs, også i forbindelse med formuleringerne i arbejdsmiljøloven.

Kl. 10:45

Formanden (Søren Gade):

Tak for det. Der er ingen korte bemærkninger, så vi siger tak til ordføreren, hr. Jens Joel fra Socialdemokratiet. Jeg byder nu velkommen til hr. Jan E. Jørgensen fra Venstre.

Kl. 10:45

(Ordfører)

Jan E. Jørgensen (V):

Tak for ordet, og tak til Enhedslisten for at fremsætte beslutningsforslaget. Lad mig bare starte med at gøre klart, at Venstres holdning er fuldstændig klar på det område: Seksuel chikane skal under ingen omstændigheder accepteres.

Siden vi så nogle af de første metoosager komme frem i medierne, har der været rigtig meget debat, og det har løftet sløret for, at der desværre eksisterer en usund kultur på rigtig mange arbejdspladser. Vi ved også, at det nationale forskningscenter for arbejdsmiljø har præsenteret nogle ret bekymrende tal, bl.a. at over 40 pct. af ansatte i restauranter og på barer oplever uønsket seksuel opmærksomhed, når de bare passer deres arbejde.

Så vi er glade for, at der i de seneste år er igangsat en række initiativer på området, som ministeren jo altså netop har redegjort for. For det første er der indgået en trepartsaftale med ikke mindre end 17 initiativer, der skal forebygge og håndtere seksuel chikane. For det andet har Arbejdstilsynet igennem de seneste 2 år gennemført en styrket indsats imod seksuel chikane. Og for det tredje har vi netop for 2 måneder siden indgået en ny arbejdsmiljøaftale, der bl.a. styrker indsatsen for at forebygge problemer i det psykiske arbejdsmiljø.

Venstre kan imidlertid ikke støtte beslutningsforslaget. Det skyldes, at vi mener, at forskellen på definitionen af seksuel chikane i ligebehandlingsloven og arbejdsmiljøloven er passende, fordi der er forskel på formålet med de to lovgivninger. Kort sagt regulerer de samme forhold, men ud fra forskellige hensyn. Arbejdsmiljøloven har til formål at forebygge risikoen i forhold til sikkerhed og sundhed på arbejdspladsen, mens ligebehandlingslovens formål er ligebehandling af mænd og kvinder på arbejdspladsen. Hvis vi skal – og det skal vi – seksuel chikane til livs, kræver det en kulturændring, og derfor vil Venstre gerne kvittere for, at Enhedslisten bringer emnet op, for hver gang vi taler om de her ting, hjælper det. Forudsætningen for en kulturændring er nemlig, at debatten om seksuel chikane holdes i gang.

Inden jeg siger tak for ordet, vil jeg så bare lige korrigere, ikke fordi det sådan set er min opgave, men bare for at debatten holder sig inden for det korrekte. Det, der står, er ikke, at det skal være gentagent og meget groft. Der står, det skal være gentagent eller groft. Grænsen for, hvad der er groft, fastsættes af domstolene, og der er ikke tvivl om, at hvad der blev opfattet som groft for 10 år siden, ikke er det samme, som hvad der bliver opfattet som groft i dag. Domstolenes standard gør, at mere og mere, som måske tidligere ikke blev betragtet som groft, i dag bliver betragtet som groft. Så det er også en del af den debat, der har været, at domstolenes fortolkning af, hvornår noget er seksuel chikane og hvornår det ikke er, helt sikkert bliver skærpet. Tak for ordet.

Kl. 10:48

Formanden (Søren Gade):

Tak for det. Der er ingen korte bemærkninger. Vi siger tak til hr. Jan E. Jørgensen fra Venstre. Jeg byder nu velkommen til hr. Jeppe Søe fra Moderaterne.

Kl. 10:48

(Ordfører)

Jeppe Søe (M):

Tak, formand. Tak til de to foregående ordførere, og tak til ministeren for jeres redegørelser, også om forskellen på lovgivningen. Det betyder, at jeg ikke vil gå den vej, men måske i stedet for gå tilbage til 1990'erne. I 1990'erne var jeg lige blevet studievært på en kanal og oplevede en chefredaktør, som var mere end interesseret, og hun var det på en måde, som jeg i hvert fald ikke fandt lige så interessant. Men det var jo dengang, hvor vi, hver eneste gang vi havde fået nogle fadøl, sagde: »Vi finder os ikke i sexchikane«. Vi sang med på Shu-bi-duas sang, og vi syntes, det hele var lidt vittigt og sjovt, og Shu-bi-dua kunne få mange ting til at rime i deres sange, men vi sang jo alle sammen gladeligt med. Det var, som om vi ikke tog det alvorligt.

Hvis jeg skulle have kigget på det, hun gjorde, var én gang så nok, eller skulle der to gange til, var det ubehageligt nok? Sexchikane var udefinerbart dengang. Man var i tvivl, men det er vi ikke længere, for i dag er den overordnede overskrift jo: uønsket adfærd. Det vil sige, at jeg netop ikke skal til at definere, om noget er ubehageligt nok, om én gang er nok, hvad der er groft, og hvad der ikke er groft. Det handler om uønsket adfærd. Det er mig, der vurderer, hvad der er uønsket, og hvis jeg mener, det er uønsket, kan jeg handle.

Derfor bliver det jo altid en stor diskussion om, hvorvidt vi skal have en definition, men når vi begynder at definere helt ned i detaljen, kan man jo også lige pludselig slå op og læse, hvad der er rigtigt, og hvad der er forkert. Selv om det ikke præcis har noget med det her at gøre, så erindrer jeg, at Washington Post på et tidspunkt lavede en etisk guideline til deres journalister, sikkert fordi de syntes, at deres journalister med mellemrum ikke var etisk tænkende nok – om vi har problemet i Danmark, må I selv vurdere – og de syntes, det var en rigtig fin idé, at de her havde sagt: Det er den her etik, der gælder her på arbejdspladsen. Men det, der lige pludselig skete, var, at journalisterne begyndte at slå op for at se, hvad der var rigtigt, og hvad der var forkert; de begyndte at lade være med selv at tænke over, hvad der var etisk korrekt, og hvad den etiske linje var. De kunne altså slå det op, og hvis man havde glemt at skrive noget ind i håndbogen, så måtte det jo være etisk korrekt, og så gjorde de bare, hvad der passede dem, og derfor droppede man den etiske guideline. Det skyldtes netop, at hver gang man definerer noget, kan man slå op og læse, hvad der så er definitionen, også af det, der er korrekt. Det kan være svært.

Det, det handler om for mig, er i virkeligheden dannelse og respekt for andre. Vi skal lære at læse andre mennesker. Vi skal ikke holde op med at lægge an på hinanden, for så er der ikke nogen om hundrede års tid, men vi skal lære at læse hinanden, og det er der i hvert fald i virkeligheden noget dannelse i. Jeg opdragede i hvert fald mine børn til at prøve at læse, hvad der foregår, både før og under, sådan at man hele tiden kan mærke hinanden. Det er det, vi skal kunne i et fællesskab.

Så hvis man skal kigge på de her definitioner – og det har ministeren jo netop lagt op til, og jeg hilser det meget, meget velkommen – kunne man også diskutere, om vi overhovedet skal til at lave definitioner, og om ikke den allerstørste overskrift er, at uønsket adfærd er uønsket, og at der kan handles dér.

Jeg tror, at vi skal glæde os over, at Enhedslisten tager det her op, og at vi igen og igen her i salen får de her debatter, og at vi igen og igen får sagt, at vi jo alle sammen er enige om, at uønsket adfærd eller seksuel chikane på arbejdspladsen ikke længere er en Shu-bi-dua-sang, man kan drikke fadøl til; det er virkelighed, og det er noget, vi alle sammen skal gøre noget ved. Med hensyn til hvad vi så skal gøre, så synes jeg, at dannelsen spiller en kæmpe rolle, og at netop definitionen uønsket adfærd er den, vi skal give videre, og den, vi skal være i. Det er fint at arbejde med teksten, det er fint at dykke ned i tekstens ordlyd, så det hilser jeg velkommen, men vi er i Moderaterne ikke for det her forslag. Men tak for det.

Kl. 10:52

Formanden (Søren Gade):

Tak for det, og der er ingen korte bemærkninger. Vi siger tak til hr. Jeppe Søe fra Moderaterne, og jeg byder nu velkommen til fru Astrid Carøe fra Socialistisk Folkeparti.

Kl. 10:52

(Ordfører)

Astrid Carøe (SF):

Tak for det. Og tak til Enhedslisten for at fremsætte det her forslag, som vi i SF selvfølgelig bakker op om. Det har også været en vigtig sag for SF; vi nævnte det her i salen, da vi behandlede trepartsaftalen om seksuel chikane, og vi har også bragt det op i arbejdsmiljøforhandlingerne, hvor det desværre ikke lykkedes os at få det med. Så tak til Enhedslisten for at tage den her kamp sammen med os.

Det er jo, fordi det er problematisk, at den nuværende definition på seksuel chikane i bekendtgørelsen om psykisk arbejdsmiljø beskytter arbejdstagerne dårligere, end den gør i ligebehandlingsloven, som også omfatter enkelte og mindre grove krænkende handlinger. Jeg mener helt alvorligt, at vi bør have nultolerance over for seksuel chikane, og at enhver form for uønsket, krænkende verbal eller fysisk adfærd af seksuel karakter skal være forbudt på arbejdspladsen. Så simpelt bør det simpelt hen være, også selv om det kun er sket én gang. Derfor er jeg uforstående over for, at Arbejdstilsynets bekendtgørelse kræver, at chikanen skal være grov eller gentagen.

Så mener jeg også, at det i sig selv er problematisk, at der er to forskellige definitioner af seksuel chikane, i henholdsvis Arbejdstilsynets bekendtgørelse og ligebehandlingsloven, da det skaber regelforvirring, hvilket svækker beskyttelsen af arbejdstageren mod seksuel chikane. Og så er det problematisk, at Arbejdstilsynets vejledning om krænkende handlinger ikke udtrykkeligt indeholder oplysninger om, at arbejdsgiverne også er forpligtet af ligebehandlingslovens påbud i forhold til seksuel chikane på arbejdspladsen, herunder oplysninger om klagemuligheder og godtgørelse.

Så bare lige for at understrege det: Seksuel chikane er stadig et udbredt problem på det danske arbejdsmarked, og derfor er det enormt vigtigt, at lovgivningen beskytter arbejdstagerne bedst muligt. Enhedslisten nævner også i beslutningsforslaget, at en undersøgelse fra FH viser, at 34 pct. af kvinder og 25 pct. af mænd har været udsat for seksuel chikane på deres arbejdsplads. Det er simpelt hen ikke godt nok. Det er hver tredje kvinde og hver fjerde mand.

Jeg havde godt forventet, at regeringen ikke kunne støtte det her beslutningsforslag, da vi jo har nævnt det flere gange de seneste par måneder og der heller ikke der var opbakning. Men jeg er rigtig glad for, at regeringen nu vil tage diskussionen og drøfte en mulig ændring af formuleringen og også med arbejdsmarkedets parter. Det synes jeg giver rigtig god mening. Jeg håber også, at ministeren vil overveje det her med, at man kan henvise til ligebehandlingsloven i arbejdsmiljøloven; det kunne være en vej at gå, hvis man ikke vil ensrette definitionen fuldstændigt.

Jeg tror, at jeg lige til sidst vil sige, at jeg synes, at forklaringen om de forskellige loves – hvad hedder det – formål er en lille smule tynd, altså det her med, at arbejdsmiljøloven har til formål at forebygge risiko i forhold til sikkerhed og sundhed, mens ligebehandlingslovens formål er ligebehandling af mænd og kvinder.

For uanset hvad formålet er – altså, hvis man så ser bort fra, at der er to forskellige definitioner – må det her med, at vi skal forebygge risiko i forhold til sikkerhed og sundhed, jo også være argument nok for, at der selvfølgelig i arbejdsmiljøloven også skal stå, at vi ikke accepterer seksuel chikane, heller ikke, hvis det er en enkelt gang og af mindre grov karakter. Så jeg synes, at den begrundelse er en lille smule tynd, hvis jeg skal være helt ærlig.

Jeg håber virkelig, at de drøftelser, ministeren nu vil tage, vil bære frugt, og at vi kan få ændret det her, sådan at vi beskytter arbejdstagerne endnu bedre, end vi gør i dag. Tak for ordet, og vi støtter selvfølgelig op.

Kl. 10:56

Formanden (Søren Gade):

Tak for det. Der er ingen korte bemærkninger, så vi siger tak til fru Astrid Carøe fra Socialistisk Folkeparti. Og jeg byder nu velkommen til fru Marlene Harpsøe, Danmarksdemokraterne.

Kl. 10:56

(Ordfører)

Marlene Harpsøe (DD):

Mange tak. Da Danmarksdemokraternes ordfører, fru Charlotte Munch, ikke kan være til stede i salen i dag, så vil jeg på Danmarksdemokraternes vegne fremføre Danmarksdemokraternes holdninger til det fremsatte beslutningsforslag. Helt overordnet set er vi i Danmarksdemokraterne optaget af et sundt og godt arbejdsmiljø, herunder at mennesker skal kunne passe et job uden at blive udsat for seksuel chikane, et emne, som Enhedslisten jo også tager op til debat her i salen i dag.

Jeg har selv arbejdet i omsorgs- og sundhedsfaget, så jeg kender både personligt, men også i forhold til kollegaer til, at det er et udbredt problem med uønsket seksuel adfærd over for medarbejdere. Det er noget, der skal tages hånd om, for det er uacceptabelt, når det sker, og det skaber dårlig trivsel på arbejdspladsen.

I forhold til Enhedslistens forslag pålægges regeringen inden udgangen af 2023 at ændre definitionen af seksuel chikane i Arbejdstilsynets bekendtgørelse om psykisk arbejdsmiljø og den dertilhørende vejledning om krænkende handlinger, herunder mobning og seksuel chikane, således at den stemmer overens med definitionen af seksuel chikane i ligebehandlingslovens forstand. Danmarksdemokraterne støtter ikke beslutningsforslaget her, da arbejdsmiljølovgivningen og ligebehandlingsloven har forskellige formål og de dermed med god grund opererer med to forskellige definitioner af seksuel chikane.

Arbejdsmiljølovgivningens formål er forebyggelse af risikoen i forhold til sikkerhed og sundhed på arbejdspladsen, mens ligebehandlingslovens formål er ligebehandling af mænd og kvinder på arbejdspladsen. Formålene er således forskellige, hvorfor definitionerne af seksuel chikane ligeledes er forskellige. Til sammenligning er der heller ikke i Sverige en ens definition i de to lovgivninger. Derudover har vi kunnet konstatere, at bl.a. Dansk Arbejdsgiverforening, FH, Arbejdstilsynet og Beskæftigelsesministeriet er enige i den betragtning.

Derfor vil jeg gerne afslutte min ordførertale med at sige, at Danmarksdemokraterne ikke støtter forslaget, men at vi er enige i, at man selvfølgelig skal komme seksuel chikane på arbejdspladsen til livs.

Kl. 10:58

Formanden (Søren Gade):

Tak for det. Der er ingen korte bemærkninger, så vi siger tak til fru Marlene Harpsøe, Danmarksdemokraterne. Jeg byder nu velkommen til fru Sólbjørg Jakobsen fra Liberal Alliance.

Kl. 10:59

(Ordfører)

Sólbjørg Jakobsen (LA):

Tak for det, og tak til Enhedslisten for at fremsætte forslaget. Jeg synes netop, at det griber fat om en af de helt centrale temaer i forebyggelsen af seksuel chikane, at vi har debatten, og at vi har den løbende. For det er altså ikke et register, vi kan sætte op, hvor vi med sikkerhed kan sige, at nu beskytter vi alle. Det er en løbende snak, der skal være, så der er et fokus på det. For seksuel chikane er aldrig acceptabelt, og vi vil alle sammen gerne have, at folk kan tage på arbejde i et sundt og trygt arbejdsmiljø.

Jeg vil gerne takke for de tidligere taler, der også har været. Jeg kan godt se, at alt det, jeg har skrevet ned, minder rigtig meget om, hvad alle de andre har sagt, så det skal jeg spare jer for. Det, som Liberal Alliance lægger vægt på, og som blev nævnt flere gange, er, at der er forskellige formål i ligebehandlingsloven og i arbejdsmiljølovgivningen, og derfor er det ikke afgørende med en ens definition. Men det lyder også til, at debatten her har gjort, at vi får kigget på, hvordan det så er, man i arbejdsmiljølovgivningen skal definere begrebet seksuel chikane, og der hører jeg også fra både regeringen og ministeren, at det er man åben for at kigge på. Så det ser vi også frem til at arbejde konstruktivt med. Tak for ordet.

Kl. 11:00

Formanden (Søren Gade):

Tak for det. Der er ingen korte bemærkninger, så vi siger tak til fru Sólbjørg Jakobsen fra Liberal Alliance, og jeg byder nu velkommen til fru Helle Bonnesen fra Det Konservative Folkeparti.

Kl. 11:00

(Ordfører)

Helle Bonnesen (KF):

Tak for ordet. Forslaget om ensretning af definitionen af seksuel chikane er sådan set et oplagt forslag, især efter at vi tidligere på året har diskuteret netop den her problemstilling, og umiddelbart har vi også sympati for forslaget. Men det er imidlertid måske ikke så ligetil igen at sammenligne definitionen af seksuel chikane i en lovgivning med en anden. Arbejdsmiljølovgivningens formål er at forebygge risikoen i forhold til sikkerhed og sundhed på arbejdspladsen, og formålet med ligebehandlingsloven er at beskytte den enkeltes ret til ligebehandling i forbindelse med beskæftigelse og at beskytte den enkelte mod seksuel chikane. Så med andre ord er formålene forskellige.

Vi mener, at vi her i Danmark lever op til EU-retten, og derfor kan en ensretning af definitionen ikke begrundes ud fra en EU-retlig vurdering. Så ser vi også i Danmark andre områder, hvor flere lovgivninger opererer parallelt ud fra forskellige hensyn og formål. F.eks. er vold både omfattet af arbejdsmiljøloven og straffeloven. Så umiddelbart, selv om det er et sympatisk forslag, vælger Konservative ikke at støtte forslaget. Tak.

Kl. 11:01

Formanden (Søren Gade):

Tak for det. Der er ingen korte bemærkninger, så vi siger tak til fru Helle Bonnesen fra Det Konservative Folkeparti. Jeg byder nu velkommen til fru Katrine Robsøe fra Radikale Venstre.

Kl. 11:02

(Ordfører)

Katrine Robsøe (RV):

Tak for ordet. Der er nogle gange, der er nogle beslutningsforslag her i salen, der faktisk er ekstra fede at debattere, fordi man faktisk føler, at man rykker sig en lille smule på et område, som naturligvis også betyder rigtig meget for Radikale. Lad mig starte med at sige, at vi sådan set støtter det her beslutningsforslag og er enige i mange af de betragtninger, som der er skrevet i bemærkningerne til beslutningsforslaget, men jeg vil faktisk også rigtig gerne anerkende, at regeringen i det her tilfælde, til trods for at man ikke støtter beslutningsforslaget, rent faktisk lægger op til at tage nogle skridt i en anden retning og nu forholder sig til nogle af de bekymringer, der er i forhold til den nuværende definition i Arbejdstilsynets bekendtgørelse om psykisk arbejdsmiljø. Det glæder jeg mig rigtig meget til at se på.

Jeg håber faktisk, at det kan betyde, at vi, selv om vi ikke lige er enige her om beslutningsforslaget, rent faktisk får kigget på det. Jeg synes også, det er rigtig fornuftigt, og vil gerne kvittere for, at man selvfølgelig ønsker at have arbejdsmarkedets parter med inde omkring det her, så vi gør det i fællesskab, for i Radikale Venstre har vi altså også nogle bekymringer i forhold til den her del, som har været nævnt mange gange, med, at nogen gør det groft eller gentagne gange. Så vi glæder os rigtig meget til at se, hvor ministerens arbejde med det her fører hen.

Jeg synes også, at SF's forslag og fru Astrid Krags forslag om en henvisning til ligebehandlingsloven kunne være en vej frem i det her, så vi i stedet for at komme til at stå og bare være enige eller uenige i det her enkelte forslag rent faktisk får taget nogle skridt i den rigtige retning, så vi reelt bliver ved med at få taget skridt på det her område, som i alt for mange år har fået lov til at være noget, man bare, som Moderaternes ordfører sagde, lidt kunne synge med på sange om og tage lidt for let på. Nu kan vi rent faktisk få gjort noget ved det. Der er taget mange skridt i den rigtige retning også inden for det sidste stykke tid, og jeg håber, vi fortsætter. Tak for ordet.

Kl. 11:04

Formanden (Søren Gade):

Tak for det. Der er ingen korte bemærkninger. Vi siger tak til fru Katrine Robsøe fra Radikale Venstre. Og jeg byder nu velkommen til hr. Nick Zimmermann fra Dansk Folkeparti.

Kl. 11:04

(Ordfører)

Nick Zimmermann (DF):

Tak for ordet. Det er selvfølgelig en vigtig diskussion, og det er også vigtigt, at folk trygt kan gå på arbejde. Det skal vi selvfølgelig gøre alt, hvad vi overhovedet kan for at sikre. Helt konkret bliver der foreslået en ensretning af definitionen af seksuel chikane i forskellige lovgivninger for at styrke beskyttelsen af arbejdstagere, og det er så for, at der ikke skal kunne opstå tvivl om, hvorvidt de er beskyttet af den brede definition af sexchikane, som der er i ligebehandlingsloven, og det lyder jo umiddelbart fornuftigt.

Men jeg hæfter mig samtidig ved, at Beskæftigelsesministeriet ved en tidligere lejlighed har peget på, at der er grund til, at der eksisterer to forskellige definitioner i henholdsvis bekendtgørelse om psykisk arbejdsmiljø og ligebehandlingsloven. Arbejdsmiljølovgivningen har jo til formål at forebygge problemer i arbejdsmiljøet, der kan udgøre en risiko for sikkerhed eller sundhed, mens ligebehandlingslovens formål er ligebehandling af mænd og kvinder på arbejdspladsen. Der er altså tale om en lovgivning, der regulerer et forhold ud fra forskellige hensyn. I øvrigt mener vi, at de to forskellige lovgivninger supplerer hinanden meget godt.

Forslagsstillerne bemærker jo ligeledes også selv, at arbejdstagere allerede er beskyttet er den brede definition i ligebehandlingsloven, og på den baggrund ser Dansk Folkeparti umiddelbart ikke nogen grund til at ændre lovgivningen, som den er. Tak.

Kl. 11:05

Formanden (Søren Gade):

Tak for det. Der er ingen korte bemærkninger, så vi siger tak til hr. Nick Zimmermann fra Dansk Folkeparti. Og jeg byder nu velkommen til hr. Kim Edberg Andersen fra Nye Borgerlige.

Kl. 11:06

(Ordfører)

Kim Edberg Andersen (NB):

Tak for det, formand. Jeg synes faktisk, intentionen er god. Jeg kan godt forstå, hvor forslagsstilleren kommer med det fra, men jeg bliver også nødt til at sige, at vi ikke kommer til at støtte forslaget. Det er ud fra den problemstilling, at hvis man nu tog den definition og kørte ind under Arbejdstilsynet, ville det, da hr. Jeppe Søe lige klappede mig på låret for at få min opmærksomhed, allerede være en strafbar handling. Og det kan være en problemstilling, for vi skal seksuel chikane til livs, vi skal gøre alt, hvad vi kan for det, men vi skal også huske, at i menneskelige relationer er intentionen med det, man gør, og hvordan det bliver modtaget, ikke altid den samme. Det skal vi have fundet en løsning på, og den vil vi meget, meget gerne være medvirkende til at finde, sådan at man også kan have naturlig menneskelig interaktion, hvor alle parter et eller andet sted også har en sikkerhed over for en anden, for man må for guds skyld ikke blive krænket. Men nogle gange er et menneskes handling krænkende for én part, uden at det var intentionen fra den anden parts side. Det er en gordisk knude, man ikke ved hvordan man løser op, så jeg er faktisk meget for at kigge ind i det her sammen med forslagsstillerne og se, hvordan vi løser det på en god måde.

Men at ændre det ville jo så også medføre, at man begyndte at blande sig i arbejdsmarkedets parters arbejde, og hvordan de har valgt at definere tingene. Det synes jeg også man skal være forsigtig med. Jeg synes, det er lovgivninger, der skal løse to forskellige problemstillinger. Det synes jeg er en god ting. Som arbejdsgiver skal man overholde begge dele. Og bare fordi man ændrede definitionen – selv hvis man ændrede definitionen her – er virkeligheden jo også, at Arbejdstilsynet ikke har et kontor ude på en arbejdsplads. Så det ville jo ofte blive sådan lidt søgt, fordi vi ønsker at styrke en sikkerhed herindefra, men ville vi i rent faktisk gøre det? Arbejdstilsynet kommer typisk på en arbejdsplads en gang om året.

Når vi skal det her til livs, skal vi have italesat – og selvfølgelig også have sat rammer og lovgivningen ned, der sikrer det – at arbejdsgiverne er opmærksomme på problemstillingerne og tager hånd om dem. Det tror jeg rigtig, rigtig mange arbejdsgivere gør. Hr. Jeppe Søe fortalte selv om en Shu-bi-dua-sang, og ja, den har jeg selv sunget med på, da jeg var bartender i Jomfru Ane Gade, men det var en anden tid og en helt anden bevidsthed. Der er kommet en meget, meget god bevidsthed på arbejdspladserne både blandt arbejdsgiverne, men også kollegerne imellem, og der skal man også løse nogle af tingene. Så vi kommer ikke til at støtte forslaget, men vi støtter fuldstændig op om intentionen med forslaget. Jeg tror ikke, det er løsningen på det. Jeg tror, det er to forskellige lovgivninger, der skal løse to forskellige ting, og nogle gange er det en fordel ikke at blande sig i, hvad arbejdsmarkedets parter selv har valgt de gerne vil have. Nye Borgerlige kommer ikke til at støtte forslaget, men vi støtter bestemt intentionen.

Kl. 11:09

Formanden (Søren Gade):

Tak for det. Der er ingen korte bemærkninger. Vi siger tak til hr. Kim Edberg Andersen. Det betyder, at vi er færdige med ordførerrækken, og jeg giver nu ordet til ordfører for forslagsstillerne fru Rosa Lund fra Enhedslisten.

Kl. 11:09

(Ordfører for forslagsstillerne)

Rosa Lund (EL):

Tak for det. Jeg skal selvfølgelig starte med at undskylde, at jeg kom for  sent – det beklager jeg. Jeg er glad for, at vi alligevel fik debatten her, for det viser sig jo, at der er ret bred enighed om, at vi skal gøre noget ved det her. Så kan det godt være, at vi er lidt uenige om, præcis hvordan det skal gøres, men der er altså bred enighed om, at vi er nødt til at gøre et eller andet.

Inden for de sidste par år, som flere ordførere også været inde på, har vi jo været vidner til en kæmpe kulturændring, hvad angår vores syn på seksuel chikane på arbejdspladsen. Den danske metoobevægelse har gjort det klart, at seksuelle krænkelser ikke er noget, vi må eller skal acceptere eller tie stille om, og det har mundet ud i trepartsaftalen mod seksuel chikane som et vigtigt første skridt på vejen mod et opgør med netop det. Det er der også flere ordførere, der har været inde på i debatten.

Forslaget her er et lille, men vigtigt skridt synes vi i Enhedslisten. Det handler om at gøre arbejdstagere bevidste om deres rettigheder, for lige nu eksisterer der to definitioner af seksuel chikane, hvor de fleste tror, at de kun er beskyttet af den svageste definition – og det er jo lidt et problem. Det svækker retstilstanden for ofrene, som Institut for Menneskerettigheder også har påpeget. Det er vigtigt for mig at påpege, at vi ikke udvider beskyttelsen mod seksuel chikane med forslaget, vi ensretter den bare. Og jeg synes jo – og det synes vi i Enhedslisten – at det giver en bedre retsstilling for ofrene, hvis man ved, hvad det er for en definition, man er beskyttet af, og den definition bør være ens.

Derfor er jeg selvfølgelig glad for regeringens – hvad kan vi sige – delvise imødekommelse af forslaget her, fordi det, vi sådan set er interesseret i, er ikke nødvendigvis, at det bliver præcis på vores måde eller præcis på den måde, vi foreslår her, men vi er interesseret i, at der kommer en ensrettet definition, så ofrene er bedst beskyttet. Derfor ser vi også frem til det udvalgsarbejde, som beskæftigelsesministeren sætter gang i.

Jeg kunne dog ønske mig, at der kom en tidsplan for det udvalgsarbejde, sådan at både dem, der er fra Ligestillingsudvalget, og dem, der er her fra Beskæftigelsesudvalget, ligesom ved, hvad tidsplanen er for det her – hvad kan vi regne med? – og ikke mindst, at de mennesker, som arbejder til hverdag med at beskytte arbejdstagere mod seksuel chikane, ved, hvad de kan regne med. Altså, hvornår får vi den her ensretning?

Jeg synes også, at det, der blev sagt fra SF's side om, at man kan henvise til ligebehandlingsloven i arbejdsmiljøloven, også var – hvad kan man sige – et godt kompromisforslag. Jeg synes i hvert fald, at bare det, jeg kan tage med fra debatten i dag, er, at de fleste ordførere sådan set er interesseret i, at den her definition bliver ensrettet. Så kan det godt være, at det ikke lige skal være på Enhedslistens måde – det kan jeg måske leve med – men i hvert fald er det vigtige jo, at vi kommer et skridt nærmere en ensretning.

Så vil jeg sige tak til Radikale, SF og også Alternativet, som desværre ikke kunne være her, for at støtte forslaget. Vi kommer i hvert fald til at arbejde videre med det her i udvalget, og jeg tænker, at noget af det første, der kommer til at ske, er, at vi kommer til at spørge beskæftigelsesministeren, hvad tidsplanen er for det arbejde, der bliver sat gang i, så vi ved, hvad vi har at gøre med. Og så vil jeg bare sige tak for en god debat.

Kl. 11:13

Formanden (Søren Gade):

Tak for det. Der er en enkelt kort bemærkning til ordføreren fra hr. Jeppe Søe, Moderaterne. Værsgo.

Kl. 11:13

Jeppe Søe (M):

Tak for det. Jeg vil egentlig bare gentage, hvad jeg sagde i ordførertalen. Tak for at tage det op, for det er jo også at ændre noget. Jeg hører i virkeligheden ikke, at ensrettethed var et stort ønske bredt set; jeg hørte, at vi er rigtig mange, der gerne vil gøre det bedre i morgen, end vi gjorde i går. Der er debatten jo netop velkommen for at gøre det.

Nu nævner ordføreren retstilstanden, og det er jo vigtigt for ofre, og det er også vigtigt for dem, der bliver anklaget for noget. Lad os sige, at vi definerede det som første gang. Nu sagde hr. Kim Edberg Andersen, at jeg før rørte hans lår. Og det er ganske rigtigt. Vi sad og snakkede. Jeg beklager meget, og nu kender jeg så din grænse. Og det er måske pointen, altså at nogle gange tager vi måske initiativ til at starte noget, der kunne ende rigtig, rigtig kærligt – ovenikøbet med giftermål for øje og meget andet godt – og der skal vi jo vide, hvor grænsen går. Og hvis det er en gang, skal vi jo til at definere, hvad det så er. Hvad er det, der skal ske? Så begynder vi også at definere, hvad grovhed er. Der synes jeg egentlig at den flotte overskrift var uønsket adfærd. Hvad er uønsket? Det er nemt at definere, for det ved ordføreren.

Kl. 11:14

Formanden (Søren Gade):

Ordføreren.

Kl. 11:14

Rosa Lund (EL):

Nu ved jeg ikke lige, hvad jeg blev involveret i, og hvad der var foregået mellem Moderaternes ordfører og Nye Borgerliges ordfører. Det må jeg sige. Det må I selv ligge og rode med.

Men nej, ærligt handler det her jo om at sikre en bedre retsstilling for ofre for seksuel chikane. Og seksuel chikane er uønsket. Så det ligger ligesom i definitionen. Så det var jo ikke for at starte en generel debat om, hvornår noget er en krænkelse. Den debat tager jeg sådan set gerne, men det, vi i Enhedslisten foreslår her, er netop at sikre, at der er en ensartet retsstilling. Det vil jeg da sige som en person med en halv jurauddannelse er fornuftigt også er i lovgivningen, sådan at man ved, hvad man har for et lovgrundlag at stå på. Jeg er ikke enig i det, som der bliver sagt fra beskæftigelsesministerens side om, at der må være forskellige definitioner, når lovgivninger har forskellige formål.

Kl. 11:15

Formanden (Søren Gade):

Tak for det. Hr. Jeppe Søe.

Kl. 11:15

Jeppe Søe (M):

Det var også bare for at rette. Jeg tror ikke, at jeg i hvert fald hørte en total enighed om en ensretning. Jeg hørte, at vi skal have en samtale i gang – en samtale muligvis også om definitionen. For den uønskede adfærd er overskriften, og den gælder jo netop begge steder. Og så kan det godt være, at den her definition betyder, hvornår en arbejdsmiljøindsats udefra skal gå ind og angribe, og der bliver man måske nødt til at have en definition. Men uønsket adfærd er overskriften, og det er den, vi skal signalere til danskerne er væsentlig.

Kl. 11:16

Formanden (Søren Gade):

Ordføreren.

Kl. 11:16

Rosa Lund (EL):

Det er jo sjovt, at man kan høre forskellige ting. Jeg hørte både SF og Radikale – jeg hørte ikke Alternativet, for de var her ikke, men de har sagt det til mig – støtte op om det er forslag, og så hørte jeg ministeren sige, at man egentlig gerne vil gå et skridt i retning af at ensrette de her ting, bare ikke på den måde, som Enhedslisten foreslår. Derfor vil man nedsætte et udvalg, som skal kigge på det her. Der kan man jo godt, når man kommer fra et parti som mit, være sådan lidt: Arh, skal der nu et til udvalg til at kigge på det her? Og det er derfor, at jeg er så optaget af, at vi får en tidsplan for det.

Kl. 11:16

Formanden (Søren Gade):

Tak for det. Der er ikke flere korte bemærkninger. Vi siger tak til ordføreren for forslagsstillerne, fru Rosa Lund fra Enhedslisten.

Der er ikke flere, der har bedt om ordet, og derfor er forhandlingen sluttet.

Jeg foreslår, at forslaget til folketingsbeslutning henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Vi skal nu i gang med en redegørelsesdebat, og det indebærer, at ordførerne skal logge sig af deres normale pladser og derefter rykke frem på de forreste rækker foran mig. Derfor holder vi lige en kort pause.

Det næste punkt på dagsordenen er:

31) Forhandling om redegørelse nr. R 14:

Kulturministerens kulturpolitiske redegørelse.

(Anmeldelse 11.05.2023. Redegørelse givet 11.05.2023. Meddelelse om forhandling 11.05.2023).

Kl. 11:17

Forhandling

Formanden (Søren Gade):

Så tror jeg, vi er ved at være klar, og forhandlingen er åbnet, og den første ordfører, som får ordet, er hr. Mogens Jensen fra Socialdemokratiet.

Kl. 11:20

(Ordfører)

Mogens Jensen (S):

Tak for det, formand. Den her dag har jeg set frem til, fordi kunsten og kulturen for Socialdemokratiet er en helt fundamental grundpille i vores samfund. Det er helt afgørende for vores samfundsudvikling og vores udvikling som mennesker, sammenhængskraften i vores samfund, og derfor er det vigtigt, at vi i dag kan tage temperaturen på kulturlivet, kunsten og alle dens forgreninger i Danmark og diskutere udfordringer og løsninger. Så tak for redegørelsen, minister, det er jo den første i 25 år, men jeg har med glæde læst den, ligesom jeg gennem årene også har læst tidligere kulturministres redegørelser, i hvert fald nogle af dem, som jo også flere socialdemokratiske kulturministre har bidraget med, og de er alle gode til at få viden og forstand af, og det får vi sikkert også af debatten her i dag. Vi kan da i hvert fald forsøge.

Men hvorfor er det egentlig, at kunst og kultur er så vigtigt? Det fylder jo ikke meget, når vi ser prioriteringslisterne i diverse medier op til folketingsvalg eller kommunale valg, men for Socialdemokratiet er god kunst i alle dens former, et mangfoldigt, rigt kultur- og foreningsliv samt et godt og tilgængeligt medieindhold en grundlæggende forudsætning for et stærkt, demokratisk, dannet velfærdssamfund, som bygger på fællesskab, og som giver alle danskere mulighed for at leve en indholdsrig og oplyst tilværelse. Kunst, kulturliv, foreningsliv og medier spiller mindst fire vigtige roller i velfærdssamfundet. Det er en stærk bidragyder til vores alle sammens livsglæde, æstetiske nydelse og sanselighed, det er et helt afgørende fundament for det enkelte menneskes almene dannelse, hvor det jo sammen med det formelle uddannelsessystem skaber baggrund for selvrefleksion, samfundskritik og udsyn, det medvirker i den grad også til at skabe vores historiske identitet, og det bidrager afgørende til vores fællesskab og også den kulturelle integration gennem deltagelse og fælles oplevelser. Endelig er det en utrolig stærk motor for kreativ innovation og udvikling i såvel de kreative som øvrige erhverv.

Så selv om kunst og kultur måske ikke fylder så meget på toptilisten for vælgere op til et valg, tror jeg alligevel, at de fleste, hvis man tænker over det, må erkende, at kunst og kultur fylder langt mere og betyder langt mere for vores liv, end vi umiddelbart erkender. For forestil dig kort, at der i din egen dagligdag hverken var nyheder, film, dokumentarer, serier i dit fjernsyn eller på din computer, at der ikke var musik, at der ikke var foreningsaktiviteter, sport, sang, bøger, aviser, blade, malerier. Kunne man leve med det? Det er jeg overbevist om at der ikke rigtig var nogen der kunne. Det ville blive et liv, som måske mest af alt handler om at overleve snarere end at leve, sanse, opleve, mødes, forundres, grine, græde, blive klogere, altså alt det, som kunsten, kulturen og foreningslivet kan.

Så det har stor betydning for vores daglige liv, om vi erkender det eller ej, og netop fordi kunst og kultur er så afgørende en del af vores dannelse, er det for Socialdemokratiet også helt afgørende, at alle danskere kan tage aktivt del i kulturlivet. Det handler i høj grad om, at vi lykkes med at fjerne barrierer for, at flere kan være med, men i lige så høj grad også om, at vi har tilbud, som er relevante i forskellige danskeres øjne. Der skal være en bredde, der skal være en vifte af forskelligheder. Samtidig skal vi arbejde for den bedste kvalitet, vi skal fremme det ypperste, som sætter Danmark på verdenskortet, film, sport, scenekunst og musik i verdensklasse. Ofte er det jo en del af den kulturpolitiske diskussion, om der skal prioriteres mellem elite og bredde, men stjerner og elite forudsætter bredde, det forudsætter et bredt og folkeligt grundlag og en stærk talentmasse. Derfor må bredde og elite altid følges ad.

Kl. 11:25

Diskussionen går også ofte på, om der er en særlig finkultur. Sådan ser vi det ikke i Socialdemokratiet. Der findes et hav af forskellige kultur- og kunstformer, og det er godt, og det skal vi understøtte. For vi danskere har forskellig smag og forskellige interesser, og man kan godt lytte til opera lørdag aften og gå til fodbold søndag eftermiddag. Hvorfor ikke? Der er ingen grund til at opbygge de her hierarkier. Der findes gode og dårlige operaer, og der findes gode og dårlige musicals, men det ene er ikke finere end det andet. Vi skal understøtte mangfoldigheden og kvaliteten, og der skal være noget for alle danskere.

Vi tre regeringspartier vil styrke kultur-, kunst- og foreningslivet. Det afspejles i regeringsgrundlaget, at vi vil udvikle og investere i dansk kulturliv, og vi har store ambitioner. Vi vil styrke kulturen i hele landet, så kulturen aldrig er forbeholdt en bestemt alder, økonomisk formåen eller et særligt postnummer, og vi har også sat os for at formulere en samlet og ambitiøs kulturpolitik, der skal løfte kunsten og sætte klare pejlemærker. Det er en opgave, som vi i Socialdemokratiet ser frem til at vi skal løfte i fællesskab med branchernes dygtige fagfolk og kunstnere.

Dertil kommer jo ambitionen om at gennemføre et forsøg med kulturpas til de ca. 42.000 unge, som hverken er under uddannelse eller i arbejde. Det er vigtigt, og jeg tror, det har et potentiale til at løfte flere unge ind i fællesskaber og også her modvirke kulturel ulighed. Endelig har vi en vigtig ambition om at rydde ud i forældet lovgivning og tilsandet struktur. Det starter med en museumsreform, et arbejde, som er sat i gang, og som skal afrapportere på den anden side af sommeren. Men det handler også om at tage et meget konkret opgør med bureaukratiet, sikre, at frivillige foreninger ikke drukner i bureaukrati og høje bankgebyrer. Der er også taget skridt, men vi har fortsat et stort stykke arbejde, som skal løftes her.

Så vi har en god kurs i regeringsgrundlaget, men hvad fortæller redegørelsen os ellers? Hvor er udfordringerne? Ja, meget er godt, syv ud af ti danskere er aktive kulturforbrugere, de går på biblioteket, på museer og i biografen, oplever scenekunst og andre former for kunst og kultur. Det står også klart, at foreningslivet er tilbage på sporet efter årene, hvor pandemien rasede. Faktisk er medlemstallet en række steder nu over niveauet før corona. Det er rigtig glædeligt, og det er godt. Så der er meget godt at sige om tilstanden i dansk kulturliv.

Men samtidig er der masser af udfordringer at tage fat på, og tak for alle de input, vi har fået fra dele af kulturlivet, til det. Vi skal helt åbenlyst se på den kulturelle ulighed for de tre ud af ti danskere, som ikke bruger kulturen aktivt, de danskere, som aldrig kommer i et teater, eller som føler sig malplaceret på et museum. Her skal vi arbejde intensivt med nye løsninger. Der er tre veje, vi gerne vil gå, blandt flere. Den første vej er børn og unges møde med kunst og kultur bedre og tidligere i skoler og daginstitutioner. Den anden vej er, at kulturinstitutionerne er nødt til at række mere ud mod nye grupper. Det skal vi måske også skabe et incitament til at de kan gøre. Den tredje vej er en, vi måske ikke har arbejdet så meget med, nemlig at prøve at bruge arbejdspladserne som en stærkere platform i kulturformidlingen. For der er rigtig mange af os i lang tid, og det kan godt ved at integrere kunst- og kulturtilbud som en mere aktiv del af personale- og trivelspolitikker blive nye veje, der kan betrædes her, og det kan vi jo løfte, gerne i et samarbejde med bl.a. Dansk Industri, Dansk Erhverv og fagbevægelsen. Det vil jeg se frem til.

Men vi har jo en lang række andre udfordringer, som redegørelsen peger på. Der er f.eks. læsefærdigheder blandt børn og unge, som falder. Det er vi nødt til at tage fat på. Det er helt afgørende, at vi får skabt en stærkere læselyst blandt vores børn og unge. Den fortsatte udfordring fra techgiganterne, behovet for investeringer i dansk indhold, herunder dansk film, en styrkelse af musikundervisningen for børn og unge og en mangfoldighed i kunst- og kulturlivet er også vigtige.

Der er nok at tage fat på, og vi kan jo ikke nå omkring det hele her på 10 minutter, men jeg håber, at den her redegørelse kan bruges til, at vi i et bredt flertal i Folketinget kan komme videre, at det kan blive startskuddet til en inddragende proces, hvor vi kan arbejde os frem til en fælles og ambitiøs dansk kulturvision og kulturpolitik med bred politisk opbakning, som vi kan udarbejde i fællesskab og i et partnerskab med resten af kulturlivet. Vi skal passe på vores kunst, vores kultur, vores foreningsliv og investere i og udvikle dem til nye højder. Potentialet er stort, og vejene er mange, og jeg ser frem til arbejdet.

Kl. 11:30

Første næstformand (Leif Lahn Jensen):

Ordføreren. Der er nogle korte bemærkninger. Den første er til hr. Søren Søndergaard.

Kl. 11:30

Søren Søndergaard (EL):

Tak for en god tale, og store dele af den, især indledningen, er jeg fuldstændig enig i. Men jeg kunne egentlig godt tænke mig at spørge hr. Mogens Jensen: Hvad er årsagen til, at vi har en situation, hvor der er folk, der står op om morgenen, og det første, de gør, er at tænde for radioen for at høre noget musik, og så går de på arbejde, hvor de glæder sig over, at der er pæne malerier på væggene, og så går de hjem og deltager i noget sportsarbejde, og når de er færdige med det, går de hjem og ser et par film eller nogle nyheder på tv – og når de så bliver spurgt, siger de: Vi interesserer os ikke for kultur? Altså, hvad er årsagen til den mærkværdighed?

Kl. 11:31

Første næstformand (Leif Lahn Jensen):

Ordføreren.

Kl. 11:31

Mogens Jensen (S):

Det ville jeg ønske jeg kunne svare på, for jeg forstår det heller ikke, eller lige så lidt som ordføreren, og jeg tror, det må have noget at gøre med, at man ikke på den måde hæfter det op på politiske beslutninger, at man oplever det som, at det er noget, der er der, og at det ikke er sådan noget, der måske lige præcis hænger sammen med, hvad der foregår i Folketinget eller byrådet. Og det er selvfølgelig forkert.

Jeg har flere gange forsøgt at inspirere Statens Kunstfond til, om de ikke skulle lave et forsøg, hvor man tog 20 mennesker og lukkede dem inde et sted i en uge, hvor de ikke havde mulighed for at opleve alle de her kulturudtryk. Hvordan ville de have det, når de kom ud efter sådan en uges tid? Det kunne måske give et svar. Men i bund og grund tror jeg, at det jo desværre handler om, at man ikke forbinder det, at de her ting er tilgængelige, med politiske beslutninger. Jeg har i hvert fald svært ved at finde en anden forklaring. For alle mennesker bruger jo kultur i forskellige former rigtig meget.

Kl. 11:32

Første næstformand (Leif Lahn Jensen):

Spørgeren.

Kl. 11:32

Søren Søndergaard (EL):

Det kunne være et virkelig interessant eksperiment, for det er jo underligt. Og det er jo noget, vi støder på igen og igen, og jeg tænker, om der måske kan være en eller anden forbindelse til, at kultur i mange år var forbeholdt de mest velstillede, og at det er noget, som først senere er blevet mere udbredt, og at der stadig væk er en eller anden, hvad skal vi sige, aura omkring ordet kultur, der gør, at folk tænker: Det har ikke noget med mig at gøre. Og at der egentlig er behov for en rebranding.

Kl. 11:32

Første næstformand (Leif Lahn Jensen):

Ordføreren.

Kl. 11:32

Mogens Jensen (S):

Det tror jeg under alle omstændigheder altid ville være en god idé. Og jeg tror også, det kan være rigtigt, at når vi snakker om kultur, så bliver det i folks ører oversat til finkultur, og at det er de ligesom ikke en del af. Og noget af det, vi måler på, er jo selvfølgelig også, om folk kommer ud i kulturinstitutioner osv., for det bliver jo ikke nødvendigvis registreret, hvor meget kultur du forbruger i din hverdag inden for hjemmets fire vægge, og der bruger man det jo rigtig meget. Men det er noget, vi helt klart skal arbejde på at prøve at få skabt mere bevidsthed omkring.

Kl. 11:33

Første næstformand (Leif Lahn Jensen):

Så er det fru Charlotte Broman Mølbæk.

Kl. 11:33

Charlotte Broman Mølbæk (SF):

Tak for det. Og tak for en rigtig fin tale. Jeg må også sige, at jeg deler ordførerens mange fine balancer, der faktisk bliver præsenteret i den her tale. Det, der fik mig til at trykke mig ind, var benævnelsen af kulturpasset. I SF synes vi faktisk, det er rigtig godt set, at for de her 45.000 mest udsatte sårbare unge kan kulturen gøre noget særligt.

Men jeg vil gerne spørge til, hvad ordføreren mener helt konkret der skal gøres. Er det bare: Her er et kulturpas, værsgo – pas dig selv? Eller kommer vi til at bruge nogle af de mange erfaringer, vi har i samarbejdet mellem kulturområdet og socialområdet med nogle projekter, som netop bygger bro? For en del af de her unge mennesker er nogle ret sårbare unge mennesker, og der er mange gode grunde til, at de ikke kommer ud.

Er Socialdemokratiet klar på at indgå i sådan nogle drøftelser, så vi kan bruge nogle af de erfaringer, vi allerede har, og i virkeligheden også kvalificere det her kulturpas, så det ikke bare ender i en skuffe?

Kl. 11:34

Første næstformand (Leif Lahn Jensen):

Ordføreren.

Kl. 11:34

Mogens Jensen (S):

Ja, det er vi. Og det er også sådan, at der jo ikke er en fast model for det her i forhold til det, der står i regeringsgrundlaget. Det skal jo laves, og det tror jeg kulturministeren også vil lægge op til at prøve at lave i et bredt samarbejde i Folketinget, så vi får prøvet de her ting af. For jeg tror ikke, der er en model, der lige kan hives ind.

Jeg har arbejdet med det her i mange år, og da Socialdemokratiet foreslog det, kaldte vi det et kulturklippekort. Men der er jo mange kommuner, der har erfaringer med det her på forskellige måder, og der er også udenlandske erfaringer, og det skal vi jo inddrage i forhold til at finde ud af, hvordan vi gør det. Men jeg tror også godt, jeg kan sige, at vi er helt klar på, at for den her målgruppe er det meget håndholdte tiltag, der skal til, hvis man skal prøve at give dem en mulighed for at bruge kulturtilbuddene. Jeg tror ikke, det er sådan nogle almene løsninger – det skal være meget håndholdt. Men vi skal prøve forskellige ting, og vi skal inddrage de erfaringer, som vi allerede har.

Kl. 11:35

Første næstformand (Leif Lahn Jensen):

Spørgeren.

Kl. 11:35

Charlotte Broman Mølbæk (SF):

Tak for det. Inspireret af en tidligere spørger, hr. Søren Søndergaard, vil jeg prøve at tage en anden vinkel ind i forhold til den manglende prioritering af kultur – måske er den også politisk betinget. Vi har i hvert fald set, at der er et flertal, der i mange år har sparet på kulturen. Er Socialdemokratiet klar til at lave investeringer i forhold til det, som man i kulturens verden er bagud med med de mange 2-procentsbesparelser, der har været over årene?

Kl. 11:36

Første næstformand (Leif Lahn Jensen):

Ordføreren.

Kl. 11:36

Mogens Jensen (S):

Det er klart, og det viste Socialdemokratiet jo også under den sidste regering – at vi er villige til at investere i kunst og kultur, hvilket vi jo gjorde sammen med bl.a. spørgerens eget parti. Det har vi jo været igennem alle årene, siden vi leverede den første kulturminister. Det er et investeringsområde, og jeg hører også ministeren sige, at han kæmper for, at det her bliver et stærkere investeringsområde for regeringen. Det er jeg helt enig i, og det håber jeg at vi i fællesskab kan løfte.

Kl. 11:36

Første næstformand (Leif Lahn Jensen):

Så er det fru Katrine Daugaard.

Kl. 11:36

Katrine Daugaard (LA):

Tak. Ordføreren taler om finkultur og om, at det ikke eksisterer i Socialdemokratiets univers. Det gør det for så vidt heller ikke i Liberal Alliances univers, heldigvis. Men det mener jeg alligevel at det gør i selve kulturbranchen. Jeg har f.eks. ofte været udsat for, at de 2 år, jeg har brugt i dansktopbranchen, er blevet talt ned. Kritiserer jeg f.eks. som ordfører kulturområdet, bliver der talt nedsættende om, at det har jeg da ikke forstand på, fordi jeg kun har været forsanger i Fede Finn og Funny Boyz, selv om jeg har en konservatorieuddannelse, og selv om jeg har været korsanger for Sys Bjerre, Peter A.G., NOAH, Zididada og alle mulige andre igennem 18 år. Anerkender ordføreren, at kulturbranchen selv har et problem i forhold til definering?

Kl. 11:37

Første næstformand (Leif Lahn Jensen):

Ordføreren.

Kl. 11:37

Mogens Jensen (S):

Jamen det er klart. Jeg har også oplevet, at der bliver talt nedsættende om folks kulturforbrug og om, hvad det er, man har af kulturinteresser. Vi så det jo – desværre, må jeg sige – med vores forrige kulturminister, fru Joy Mogensen, nemlig at fordi hun havde et yndlingsmusikalbum, som var meget folkeligt, så blev det pludselig et problem. For kunne en kulturminister have det? Og det er jo det, som jeg tror at vi sådan set er enige om at vi skal væk fra. Det der med at opfatte det sådan, at der er noget kultur, der ligger højt oppe, og så er der er noget, der ligger i bunden, er ikke rimeligt. Jeg er selv en stor fan af dansktopmusik, måske godt nok fra den ældre generation, men det er jo, fordi jeg er vokset op med det. Men musik bruges bare i nogle forskellige sammenhænge og til nogle forskellige ting, og der er god og dårlig dansktopmusik; der er god og dårlig opera; der er gode og dårlige musicals. Lad os diskutere det i stedet for at udskamme nogle af genrerne.

Kl. 11:38

Første næstformand (Leif Lahn Jensen):

Spørgeren.

Kl. 11:38

Katrine Daugaard (LA):

Når nu ordføreren egentlig giver mig ret i det, og når I jo også står for gerne at ville regulere i forhold til f.eks. kønsregnskaber osv., kunne jeg godt tænke mig at høre, om det her så også er noget, der skal reguleres, f.eks. i forhold til de regionale spillesteder, altså at der f.eks. skal mere dansktop ind dér eller mere af de genrer, som jo fravælges, fordi det ikke er fint nok.

Kl. 11:39

Første næstformand (Leif Lahn Jensen):

Ordføreren.

Kl. 11:39

Mogens Jensen (S):

Nej, Socialdemokratiet ønsker ikke at styre, hvad de enkelte institutioner skal vise af indhold eller bruge af kunstnere. Men jeg synes da, at man, når man får offentlige midler og man som kulturinstitution også skal række ud til mange, skal være opmærksom på, om man også er repræsentativ, altså om man sørger for at få fat i alle talenter uanset køn og etnicitet og prøver at vise dem frem og prøver at have balance i tingene. Men det er ikke noget, vi skal styre på den måde fra Christiansborg.

Kl. 11:39

Første næstformand (Leif Lahn Jensen):

Så er det fru Zenia Stampe.

Kl. 11:39

Zenia Stampe (RV):

Tak for en vældig god tale, som jo ikke indeholdt nogen overraskelser, for vi ved alle sammen, at kulturen altid har haft en høj stjerne hos ordføreren. Derfor er der egentlig heller ikke noget nyt i, at vi sidder her en række kulturordførere og er enige om, at kulturen er vigtig. Og man må håbe, at der er andre, der læser redegørelsen, end os.

Men derfor handler mit spørgsmål egentlig også om: Har kulturen og kunsten ikke et større potentiale, end at vi kan sidde her og blive enige om, at det er godt? Og er vores største udfordring som kulturordførere ikke at få en bredere erkendelse i vores partier og i samfundet om, hvilken rolle kunsten og kulturen spiller, og hvilke udfordringer kunsten og kulturen også kan være med til at løse for os? Så det er bare et lidt åbent spørgsmål: Hvilken rolle ser regeringen, at kunsten og kulturen kan spille, ikke bare som sådan et afgrænset sektorområde, men i virkeligheden for hele samfundsudviklingen og de store udfordringer, vi står over for?

Kl. 11:40

Første næstformand (Leif Lahn Jensen):

Ordføreren.

Kl. 11:40

Mogens Jensen (S):

Tak for spørgsmålet og anerkendelsen. Den er gensidig. Vi er nogle her, der har arbejdet med og har haft det her som et interesseområde gennem mange år, og det har jo været en fornøjelse. Og jeg er glad for, når kulturpolitikken ikke bare handler om ideologiske slagsmål – det kan den jo godt gøre – men når vi faktisk prøver i fællesskab at finde nogle løsninger.

Om der ikke lige var noget overraskende, ved jeg nu ikke helt. Jeg synes selv – men det er også, fordi jeg gerne vil have nogle flere med på den dagsorden – at der var det med at prøve at kigge på arbejdspladsen som et sted, hvor man kan formidle kultur langt bredere ud, for det har man faktisk også haft erfaringer med før i tiden. Og det kan sagtens, synes jeg, være med til at give Dansk Industri og Dansk Erhverv, som nu er begyndt at interessere sig meget for kulturpolitik, nogle opgaver sammen med fagbevægelsen i fremtiden. Men ellers er jeg enig i, at kunst og kultur jo kan bidrage til mange ting. Det er også derfor, der nu bliver nedsat et råd, der skal prøve at komme med bud på, hvordan det kan ske.

Kl. 11:41

Første næstformand (Leif Lahn Jensen):

Så siger vi tak til ordføreren. Der er ingen yderligere bemærkninger. Og den næste ordfører er hr. Jan E. Jørgensen for Venstre. Velkommen.

Kl. 11:42

(Ordfører)

Jan E. Jørgensen (V):

Tak. 25 år har vi ventet på en kulturpolitisk redegørelse, og så kan man jo sådan anlægge to vinkler – enten kan man sige, at så er det da også på høje tid, at vi får en, eller også kunne man vælge at sige, at har vi kunnet klare os uden i 25 år, kunne vi såmænd nok også klare os uden i 25 år mere. Jeg hælder mest til den første, for jeg synes, det har været spændende læsning, og jeg synes, det har været rart at få et overblik over, hvad der egentlig sker på området. Omvendt har jeg heller ikke nogen naiv forestilling om, at debatten i dag og den kulturpolitiske redegørelse vil medføre nogen form for revolution. Jeg beklager, vil jeg sige til Enhedslisten, men det tror jeg ikke. Ikke desto mindre er debatten god, og den er vigtig, og som det også er blevet sagt tidligere, er vi kulturordførere i hvert fald enige om, at kultur er vigtigt.

Men der er flere end os, der mener, at kulturen er vigtig. Min påstand er, at langt de fleste danskere mener, at kulturen er vigtig. Det kan godt være, at de ikke vidste det, men under corona fandt de ud af det. For hvad var det, der blev lukket ned som det første og blev åbnet som det sidste? Det var kulturlivet. Og hvad var det, folk savnede? Folk savnede jo kulturen, og pludselig opdagede de, at kultur jo ikke bare var en uforståelig balletforestilling på Det Kongelige Teater – det var også al den kultur, som man selv dyrkede.

Af en eller anden grund var det jo vigtigere for os at sørge for, at Bilka var åben nonstop gennem hele corona, end at man kunne gå til banko i biografen, til ballet på biblioteket eller til bold i parken. Og der kan vi jo godt spekulere lidt over, hvorfor vi egentlig så sådan på det. Vores daværende kulturminister Joy Mogensen – og nu beklager jeg, hvis jeg bringer dårlig stemning i arbejdsfællesskabet – kom jo med en ret uheldig udtalelse om, at hun fandt det upassende, hvis hun skulle stå og tale om kultur lige nu, for nu var der altså vigtigere ting på dagsordenen. Der er jeg mere enig med Churchill, der blev spurgt, om man ikke skulle spare lidt på kulturen og så bruge pengene på krudt og kugler under anden verdenskrig, hvortil han svarede: Then what are we fighting for? Hvad er det så, vi kæmper for, hvis ikke for kulturen? Det eneste problem ved det citat er, at Churchill aldrig har sagt det, og det gælder mange af Churchills citater, men han kunne godt have sagt det, for kulturen er vigtig.

Hvis vi kigger tilbage til coronakrisen, hvad var det så, der holdt humøret oppe hos os, mens vi var hjemsendt og sad og ikke rigtig vidste, hvordan pokker vi skulle gebærde os? Ja, det var jo kulturen. Det var, at man kunne læse en bog eller høre en lydbog, man kunne se en film eller en tv-serie i fjernsynet, man kunne høre noget musik. Det var kulturen, der trods alt holdt modet oppe hos os. Så kulturen er vigtig, og vidste vi det ikke før, fandt vi i hvert fald ud af det under corona.

Som liberal mener man da, at staten, velfærdssamfundet, skatteborgerne skal være med til at understøtte kulturlivet? Ja, det gør vi i hvert fald i Venstre, Danmarks Liberale Parti. Vi er ikke rindalister. Jeg var til en paneldebat engang på Frederiksberg Hovedbibliotek, hvor Laura Lindahl, der dengang var LA'er, fortalte, at der jo var lavet stor kunst gennem tiden, uden at det var blevet støttet af det offentlige, og så nævnte hun Beethoven, Bach og Mozart, og så smilede de lidt ældre medlemmer af panelet sådan lidt overbærende, for hvad Laura Lindahl ikke var klar over, var, at Beethoven, Bach og Mozart jo også var på støtten. Dengang hed det noget andet – det var mæcener, det var fyrster, det var kirken osv., men det var jo datidens velfærdssamfund, det var datidens statsmagt, der også dengang gik ind og understøttede kulturen, for rigtig meget kulturliv har aldrig kunnet stå på egne ben.

Men selv om vi er enige om, at kulturen er vigtig og har rigtig mange med, så er vi jo ikke i mål – og det kommer vi nok aldrig. Vi er ikke i mål, og det, som den kulturpolitiske redegørelse bl.a. viser os, er, at sådan noget som folks uddannelsesniveau og folks køn spiller en rolle, når det handler om, hvor stort ens kulturforbrug er. Eksempelvis er der langt flere kvinder, der aktivt bruger kulturen, end mænd. Der er også flere, der har en længere videregående uddannelse, der benytter sig af kulturtilbud, end personer, som kun har grundskole som højeste uddannelsesniveau. Og når jeg taler om det, er det jo ikke, fordi jeg så partout vil proppe kultur ned i halsen på dem, der ikke bruger den så meget, eller vil forsøge at hæmme kulturforbruget hos dem, der benytter kulturlivet rigtig meget. Det er slet ikke det, der er mit mål. Mit mål er at få flere med, men det skal selvfølgelig ske frivilligt.

Kl. 11:47

Noget af det, som jeg tror og som vi i Venstre tror kan være en vej til det, er, som en overskrift, at få kulturen ud af institutionerne – ikke, at den ikke også skal være på museer og teatre osv., men at få kulturen ud i det offentlige rum. Det kan eksempelvis være at få malerier ud at leve på arbejdspladser.

Jeg var på Trapholt museet og fik en utrolig spændende rundvisning af direktøren, og noget af det, hun fortalte mig, var, at en af grundene til, at der er mange mennesker, der ikke bryder sig om at gå på museum, er, at de ikke ved, hvordan man gør. De er usikre, de er utrygge: Har jeg nu kigget længe nok på det her maleri? Hvad nu, hvis jeg ikke forstår det? Hvad nu, hvis det ikke siger mig noget? Hvad nu, hvis jeg bare synes, det er en masse klatter og noget farve – gør jeg det så forkert? Og den utryghed gør, at der er mange, der simpelt hen holder sig væk fra museerne. Så noget af det, de er blevet gode til på Trapholt, er for det første at få folk ind på museet, som ellers ikke var kommet, og når de så er kommet ind, så kommer det, som man i gamle dage kaldte kustoder, men de kalder dem servicemedarbejdere, eller værter tror jeg de kalder dem, og de kommer så hen til folk og taler med dem og siger: Ja, det er et spændende maleri, ikke? Eller de siger: Hvad synes du? Og så får de en god snak, som gør, at folk, der måske ellers ikke var kommet på museum, får en oplevelse. Og hvorfor kommer folk på museet? Ja, de kommer f.eks., fordi de kan købe kunsthåndværk på det julemarked, som Trapholt har arrangeret. Så på den måde får de altså folk inden for døren, som måske ellers ikke var kommet inden for døren.

En anden ting, som også har ændret sig i forhold til dengang, vi havde debatten for 25 år siden, er jo den teknologiske udvikling. Vi har alle sammen i vores lomme verdenslitteraturen; vi har en pladesamling, der er større end den, Michael Bundesen sang om i sin tid: »Ingen har en pladesamling større end min. Og den er fuld af rock«. Vi har adgang til det hele; vi har adgang til alverdens film og tv-serier, og vi har det nede i lommen på vores mobiltelefon. Det er jo fantastisk. Ikke desto mindre kan vi jo se, at det, som de fleste mennesker bruger dette fantastiske redskab til, er at kigge på nogle åndssvage 10-sekundersvideoklip på TikTok, Instagram osv. af katte, der kører på skateboard, og søde babyer – det sidste er jeg selv storforbruger af – og det er jo ærgerligt.

Vi ser også undersøgelser, der viser, at de unge er blevet dårligere læsere. De mangler evnen til at fordybe sig – læse en stor murstensroman, se en helaftensfilm uden at ty til mobilen, uden at ty til forstyrrelser. Det er altså et problem, som vi er nødt til at tage alvorligt. Og hvis vi kigger på tallene, kan vi se, at 99 pct. af alle unge mellem 12 og 18 år har en profil på mindst ét socialt medie. Hvem den sidste procent er, ved jeg ikke, men tallene viser, at det altså er 99 pct. Så noget, som også hører med til en kulturpolitisk debat, er, hvordan vi i højere grad udnytter de gaver, som den ny teknologi giver os, og hvordan vi bliver bedre til at sørge for, at det ikke kun bliver de her lette kalorier.

En anden drøftelse, der er vigtig, handler om hele det frivillige foreningsliv: Hvordan sikrer vi, at vi ikke drukner dem i bureaukrati og besvær? For det er altså ikke derfor, man bliver aktiv i det frivillige foreningsliv.

Jeg vil også gerne nævne lidt om den forskel, der er på adgangen til kultur i forskellige dele af landet. Det er ikke kun statens skyld, det er i høj grad også kommunernes skyld. Som bilag til redegørelsen er der en opgørelse af, hvor mange penge pr. borger de forskellige kommuner bruger, og der er en kæmpe forskel fra omkring 600 kr. pr. borger i den kommune, der bruger færrest penge, til over 3.000 kr. pr. borger i den kommune, der bruger flest penge. Så det er altså ikke kun staten, der forskelsbehandler, det er også kommunerne selv, der prioriterer områderne forkert. Og en af de kommuner, der ligger langt under gennemsnittet, er den kommune, vi befinder os i nu, nemlig Københavns Kommune. Og er det virkelig rimeligt, at København skal slippe så billigt, bare fordi vi har en masse statslige kulturinstitutioner? Det mener vi ikke fra Venstres side.

Men der er meget at være stolte af, og jeg tror, eller rettere jeg ved, at vi kunne tale mindst 10 minutter om hvert af de emner, der er skrevet om i den kulturpolitiske redegørelse. Det tillader tiden ikke. Men jeg vil sige tak til ministeren for redegørelsen. Jeg synes, det er rigtig godt, at vi har fået den på bordet, og jeg håber også, at vi får en god debat, men frem for alt, at vi får vedtaget noget politik i de kommende år, som gør, at vi får endnu mere kultur ud til danskerne.

Kl. 11:52

Første næstformand (Leif Lahn Jensen):

Tak til ordføreren. Der er en række korte bemærkninger. Den første er til fru Charlotte Broman Mølbæk. Værsgo.

Kl. 11:52

Charlotte Broman Mølbæk (SF):

Tak for det, og tak for en fin tale. I sidste periode havde SF et meget smukt makkerskab med Venstres hr. Stén Knuth omkring e-sporten, og man kan sige, at hvis der er noget, der ikke får særlig meget offentlig støtte, så er det e-sporten. Den kan jo også klare sig selv, kan mange sige, idet den er kommerciel. Men hvad med alle de mange hundredtusinder børn og unge, som bare spiller og er overladt til sig selv, hvor vi ikke rigtig forholder os til, hvordan vi gør det her på en ordentlig måde? Vi forholder os heller ikke til, hvordan vi laver en ligakvalificering osv. Det handler i virkeligheden også om at give en anerkendelse til nogle af de stærke e-sportsudøvere, vi faktisk har i Danmark. Vi har faktisk været ret banebrydende, i forhold til hvordan vi skaber nogle sunde måder at være i e-sporten på.

Så mit spørgsmål til ordføreren er: Kan det fine samarbejde mellem SF og Venstre køre videre, og er Venstre fortsat interesseret i at styrke lige præcis e-sporten og også sikre, at der faktisk er nogle støttekroner til det?

Kl. 11:53

Første næstformand (Leif Lahn Jensen):

Ordføreren.

Kl. 11:53

Jan E. Jørgensen (V):

Der findes ikke noget menneske i Danmark, der er mere interesseret i e-sport end hr. Stén Knuth, men jeg kan garantere for, at hr. Stén Knuths ånd stadig svæver over vandene i Venstres gruppeværelse, og vi har alle forstået vigtigheden af e-sport. Det har vi med garanti. Noget af det, som er en udfordring, er jo at få e-sporten ind i foreningens rammer, sådan at det ikke kun bliver det kommercielle, men at vi også får foreningsgjort e-sporten og giver de muligheder. Der er jo et setup for, hvordan vi dyrker al mulig andet sport i foreningsregi, og der halter e-sporten lidt bagefter. Men med hensyn til den der sådan lidt gammeldags holdning om, at e-sport bare handler om nogle, der sidder og spiller på en computer, og skulle de ikke ud og få noget frisk luft i stedet for, er virkeligheden langt mere kompliceret. Der er jo kæmpestore stævner, hvor tusindvis af tilskuere sidder og går mindst lige så meget op i det som til en fodboldkamp. Så e-sport er kommet for at blive – ingen tvivl om det.

Kl. 11:54

Første næstformand (Leif Lahn Jensen):

Spørgeren.

Kl. 11:54

Charlotte Broman Mølbæk (SF):

Mange tak for det svar. Jeg ser frem til et fortsat samarbejde omkring det her. Et andet spørgsmål, som heller ikke skal gå denne ordførers næse forbi, handler jo om det 2-procentsomprioriteringsfradrag, som Venstre pålagde kulturens verden, og som i virkeligheden har udhulet kulturen og gjort det rigtig svært at leve op til alle de ting, som de skal, og lave den udvikling. Er Venstre interesseret i at investere i kulturområdet og eventuelt også putte det i kassen, man har taget fra dem tidligere?

Kl. 11:55

Første næstformand (Leif Lahn Jensen):

Ordføreren.

Kl. 11:55

Jan E. Jørgensen (V):

Bare lige for historieskrivningens skyld: Omprioriteringsbidraget betød, at alle skulle betale 2 pct., der så blev lagt ind i en pulje, som så blev fordelt til områder, hvor der var et særligt behov, eksempelvis kræftbehandling. Så det var ikke sådan, at alle skulle spare 2 pct.. De 2 pct. blev bagefter brugt der, hvor der var et stort behov. Så kan det da ærgre mig, at man ikke også så, at der var et stort behov på kulturområdet. Vi har i Venstre lagt os på en linje, der hedder, at vi skal bruge flere og ikke færre penge på kultur. Det har vi foreslået, da vi sad i opposition, i forbindelse med de seneste finanslove, og det er også det, vi arbejder for nu, hvor vi er kommet i regering – og det lykkes.

Kl. 11:55

Første næstformand (Leif Lahn Jensen):

Så er det hr. Søren Søndergaard.

Kl. 11:55

Søren Søndergaard (EL):

Tak til hr. Jan E. Jørgensen for talen, og tak for den klare markering af, at Venstre står for, at der skal bruges statslige midler til kunst og kultur. Det synes jeg er en vigtig melding, og den er jeg glad for, for det betyder også, at man vil være med til at kradse de penge, der skal bruges til kunst og kultur, ind. Det kan være gennem skatter eller afgifter, eller hvad det nu kan være, men det er klart, at man ikke kan udbetale nogen penge, man ikke har.

Men det spørgsmål, jeg har til ordføreren, går på spørgsmålet om redegørelsen her. I redegørelsen er der jo mange problemstillinger opstillet og også mange vurderinger osv., og derfor vil jeg høre, om Venstre føler sig hjemme i den her redegørelse. Er det så at sige Venstres redegørelse? Føler man, at det afspejler de synspunkter, som Venstre har på det kulturpolitiske område?

Kl. 11:56

Første næstformand (Leif Lahn Jensen):

Ordføreren.

Kl. 11:56

Jan E. Jørgensen (V):

Det er helt sikkert et trickspørgsmål, hvor vi engang har sagt noget andet end et eller andet, der står på side 14. Det er regeringens redegørelse, og dermed er det selvfølgelig også Venstres redegørelse. Og når vi siger, at vi skal bruge statslige midler på kultur, og også flere, er det ikke kun flere statslige midler, vi skal bruge, vi skal også finde metoder til, hvordan vi kan få private til at bruge flere penge, hvordan vi kan få virksomheder, fonde, kommuner osv. til at bruge flere penge. Hvor ville det være fantastisk, hvis vi eksempelvis med en museumsreform kunne lave en model, der indebar, at de museer, der var gode til at skaffe ekstern finansiering, også skulle have statslig finansiering. For hvis ikke andre gider støtte museet, hvorfor skulle vi så?

Så det handler om, at vi på en eller anden måde kan få skabt et system, hvor vi gearer kulturforbruget. Eksempelvis var også det kulturgavekort, der var mulighed for at give skattefrit under corona, en fremragende idé, og det er i øvrigt også godt for miljøet, at man ikke nødvendigvis bruger pengene på en vase, der er produceret i Fjernøsten.

Kl. 11:57

Første næstformand (Leif Lahn Jensen):

Spørgeren.

Kl. 11:57

Søren Søndergaard (EL):

Tak for svaret. Vi vil også gå ind i en fordomsfri drøftelse af, hvordan vi kan skaffe de penge, der er nødvendige, for at man kan understøtte kunst og kultur, og det er ikke sådan, at vi har ét sted, hvor det skal ske, men det ser vi frem til at drøfte, også med Venstre.

Men i forhold til det andet spørgsmål vil jeg sige, at jeg ikke kommer med et eller andet på side 14 eller på side 17 og holder Venstre op på det, men det er mere den generelle indfaldsvinkel, for der er jo en generel indfaldsvinkel i det her. Og det, jeg forstår ordføreren siger, er, at det også er Venstres indfaldsvinkel, der afspejler den her redegørelse, og det er jeg glad for.

Kl. 11:58

Første næstformand (Leif Lahn Jensen):

Ordføreren.

Kl. 11:58

Jan E. Jørgensen (V):

Tak for det. Nu må man sige, at 25 år er gået, og det er måske i virkeligheden meget godt, for der har været en udvikling på de 25 år, og derfor er det rigtig godt, at vi nu har fået et overblik. Men redegørelsen er jo ikke bare statistik; hr. Søren Søndergaard har fuldstændig ret i, at der også ligger et grundsyn på, hvordan vi forholder os til kultur, og det grundsyn deler vi ethundrede procent i Venstre.

Kl. 11:58

Første næstformand (Leif Lahn Jensen):

Så er det fru Katrine Daugaard.

Kl. 11:58

Katrine Daugaard (LA):

Jeg kunne godt tænke mig at spørge lidt videre ind til de her liberale synspunkter på kulturen, som ordføreren var inde på. I Liberal Alliance synes vi jo, at det er liberalt at have friheden til at vælge frit og at sørge for, at vi i Danmark har lige muligheder. Vi mener også, at det liberale synspunkt inden for kultur er, at kvalitet, kvalifikationer og talent skal komme før f.eks. køn. Er ordføreren enig i det?

Kl. 11:59

Første næstformand (Leif Lahn Jensen):

Ordføreren.

Kl. 11:59

Jan E. Jørgensen (V):

Hundrede procent til begge dele. Det frie valg er fuldstændig essentielt, og der er jo ikke nogen, der tvinger nogen til at bruge en form for kultur frem for en anden. Og kunsten skal ikke være politisk. Det har vi set eksempler på med systemer i totalitære samfund, som har brugt kunsten aktivt for at fremme en bestemt politisk dagsorden; det skal man være meget påpasselig med – også fordi det giver rigtig, rigtig dårlig kunst. Så det er vi hundrede procent enige i.

At kvalitet skal komme før køn og alt muligt andet, er vi også hundrede procent enige i. Udfordringen er jo bare, at på nogle områder har det forholdt sig omvendt. Der har køn vægtet højere end kvalitet. Lad mig bevise min påstand: Efter at man i symfoniorkestrene begyndte at holde optagelsesprøver bag en skærm, så man ikke kunne se, hvem der sad på den anden side af skærmen, steg antallet af kvinder, der blev optaget i symfoniorkestrene, markant. Det var en øjenåbner for mig selv. Så når vi har fokus på det, handler det netop om at sikre, at nogen ikke på grund af deres køn bliver holdt tilbage.

Kl. 12:00

Første næstformand (Leif Lahn Jensen):

Spørgeren.

Kl. 12:00

Katrine Daugaard (LA):

Der findes jo masser af store stjerner: Tessa, MØ, Drew Sycamore, Medina, Tina Dickow, Katinka. Der er jo masser af beviser på, at kvinder sagtens kan komme til at spille på f.eks. de regionale spillesteder, hvor der nu indføres kønsregnskaber, endda uden evidens for, at forskellene dér skyldes undertrykkelse eller lusk. Er det liberalt at være med til at indføre sådan noget?

Kl. 12:01

Første næstformand (Leif Lahn Jensen):

Ordføreren.

Kl. 12:01

Jan E. Jørgensen (V):

Altså, åbenhed, offentlighed og oplysning er ikke uliberalt overhovedet. Det at blive klogere er heller ikke uliberalt, skulle jeg hilse og sige. Det kan anbefales. Jeg tror, at det er meget godt med noget synlighed, men jeg er fuldstændig enig i, at kvoter er for fisk og ikke noget som helst andet. Der er jeg meget på Lars von Triers hold, men jeg tror ikke, at jeg må citere fra Folketingets talerstol, hvad han sagde. Men åbenhed om, hvordan fordelingen er, synes vi er ganske udmærket.

Kl. 12:01

Første næstformand (Leif Lahn Jensen):

Så er det fru Zenia Stampe.

Kl. 12:01

Zenia Stampe (RV):

Tak. Og tak for at tilkendegive fra Venstres side – eller gentage – at man ønsker at tilføre kulturlivet flere penge, ikke færre. Det har jeg også hørt kulturministeren sige, altså at der er et ønske om investeringer i kultur, men jeg hører også ofte det ønske koblet til kulturpasset. Og det er ikke, fordi jeg har noget imod det kulturpas, men er det sådan, at de penge, som regeringen agter at sende i retning af kulturen, er øremærket kulturpasset, eller kan vi f.eks. også forvente, at der ryger nogle flere penge ind i arbejdet med en museumsreform? For jeg er da personligt bange for, at hvis vi skal lave en ny fordelingsnøgle, så kan det være nogle af de museer i hr. Jan E. Jørgensens eget valgdistrikt, der kommer til at betale en ret stor regning for, at vi ser en større lighed. Så kan vi også se – hvad kan man sige – et boost på andre kulturområder end på det her med kulturpas til udsatte unge?

Kl. 12:02

Første næstformand (Leif Lahn Jensen):

Ordføreren.

Kl. 12:02

Jan E. Jørgensen (V):

Det korte svar er ja. Altså, det er ikke kun kulturpas, det er også mere. Og med hensyn til analysen af en museumsreform er jeg fuldstændig enig med Radikale Venstre. Hvis museumsreformen bliver en øvelse, der alene går ud på at tage nogle penge fra Arken og Louisiana og føre dem til Trapholt og Kunsten, så bliver det ingen succes – så bliver det en fiasko. Altså de, der får penge, vil sige, at det da også var på høje tid, og så vil vi ikke høre ret meget mere fra dem. Og de, der får taget penge, vil arrangere fakkeltog til Christiansborg og sidde og græde nede på Slotspladsen i ugevis; og det ønsker vi jo ikke for nogen.

Så hvis ikke der kommer flere penge med en museumsreform eller på anden måde muligheder for, at museerne kan skaffe større finansiering – for det behøver ikke kun at være staten, og som redegørelsen viser, er der meget stor forskel på, hvor meget kommunerne prioriterer det her område – så bliver museumsreformen en fiasko. Så det er en rigtig analyse, som vi deler.

Kl. 12:03

Første næstformand (Leif Lahn Jensen):

Der er ikke flere korte bemærkninger til ordføreren. Vi siger tak til ordføreren. Så er den næste hr. Lean Milo fra Moderaterne. Velkommen til.

Kl. 12:04

(Ordfører)

Lean Milo (M):

Mange tak. Tak for ordet, og tak til kulturministeren for at komme med en kulturpolitisk redegørelse. En god diskussion og en god debat har udgangspunkt i et oplyst grundlag, og jeg er særlig glad for, at vi efter 25 års tørke nu har fået en kulturpolitisk redegørelse. Den skaber nemlig et solidt fundament, og den synliggør, at kulturen rummer flere aspekter. Redegørelsen bidrager med vigtige perspektiver, der vil nuancere vores blik på kulturen. Kultur er alsidigt og berigende på mange måder. Den har en enestående evne til at inspirere, forbinde og berøre os, og gennem kulturens verden, f.eks. musik, litteratur og teater, sport og foreningslivet og meget andet, udfolder kulturen sig og beriger vores samfund.

Der findes naturligvis kritikere af kunst og kultur. Et argument lyder ofte, at kunst og kulturudøvere ikke bidrager med nogen form for økonomisk værdi til vores samfund. Dette argument kommer ofte i forlængelse af diskussionen om kunststøtte i kulturbranchen, som i nogle øjne vurderes til at være spild af penge. Det er penge, der kan bruges andre steder i vores samfund og til langt større gavn, men lad mig slå fast: Det perspektiv deler jeg ikke. Det deler Moderaterne ikke.

Der er to undervurderede perspektiver, dansk kunst- og kulturliv ikke får sin retmæssige anerkendelse for. Det første er det økonomiske aspekt. Når vi diskuterer kultur, er et af kritikpunkterne, at kunst og kultur er kirsebærret på toppen af det danske samfund, der ikke bidrager med noget substantielt af værdi og blot ligger samfundet til last. Det er langtfra sandt, og det er jo det, den her redegørelse sikrer. Den beskriver, at kulturerhvervene bidrog direkte med en produktion på 109 mia. kr. i 2021. Det er et svimlende højt beløb, og det svarer til 2,4 pct. af Danmarks samlede bnp. De 109 mia. kr. er en imponerende indikator for kulturens potentiale som drivkraft for økonomisk vækst og velstand, og hvis vi nu legede, at man investerede i kulturen som investor, ville det være et fantastisk afkast.

Tænk engang den guldgrube, vi sidder med. Dansk kulturliv har potentiale til at blive et moderne eksporteventyr, hvor dansk kultur spiller en rolle rundtom i verden. Vi kan byde på alt fra danskproducerede film, gaming, musik, danske sportsidoler til danske billedkunstnere. Det er vigtigt, at vi skifter fokus, så vi ser kulturen for, hvad den er i virkeligheden. Lad os være helt ærlige: Fordommene er mange, når det kommer til kultur. Derfor vil jeg igen sige, at jeg er meget glad for den her redegørelse. Den er nemlig med til at belyse et undervurderet og ofte glemt aspekt, når det kommer til kulturpolitik, og det er, at dansk kultur er en god forretning. Så lad os anerkende lave denne redegørelse som det endelige bevis på, at dansk kultur og kunst ikke alene har en betydning for det menneskelige og åndelige plan, men også er afgørende for vores samlede økonomi.

Det andet aspekt er jo så, at kulturen har potentiale på det åndelige plan. For kulturens valuta er mere end blot den økonomiske værdi. Dansk kunst- og kulturliv rummer et kæmpe potentiale. Den danner os, og kulturen skaber fællesskaber. Specielt fællesskaberne er vigtige i den her tid, vi lever i, og særlig nu, hvor flere og flere unge føler sig rodløse og mangler mening i tilværelsen. Kulturen bør og skal være bindeleddet og fylde langt mere, end den gør i dag. For mange af os spiller kulturen måske allerede en stor rolle i vores liv. Men ambitionen er, at vi skal bruge kulturen og de fantastiske kulturtilbud i langt højere grad.

Privat møder jeg dansk kunst og kultur konstant. Det kunne f.eks. være koncerter om aftenen eller gastronomiske oplevelser, hvor jeg får muligheden for at lytte til nye kunstnere og smage på maden, eller det kunne være weekendture med min familie på nogle af de fantastiske kunstmuseer, som vores land har at byde på. I mange år har jeg personligt dyrket kampsport, og på den måde har jeg mærket dansk foreningsliv tæt inde på livet. Det gør mig glad at tænke på, hvordan så mange ildsjæle rundtom i vores land frivilligt engagerer sig for at give oplevelser videre. Foreningslivet bidrager med afgørende fællesskaber, der øger trivslen.

Bibliotekerne bliver sjældent nævnt, og dem er jeg her de senere år begyndt at komme mere og mere på. Jeg betragter dem som en perle, der kan give rum til fordybelse i travle hverdage. Jeg er far til fem og tager jeg mine to yngste med, og der har vi mulighed for at dykke ned i ny litteratur, men også i et fællesskab med højtlæsning og sang.

Kl. 12:09

Dansk kultur og kunst er alle steder, og kulturtilbuddene udvikler sig, og takket være den digitale udvikling pibler nye platforme frem, der er med til at gøre vores liv lettere, skabe forbindelser til gamle venner eller hjælpe os med at se ting i nye perspektiver. Her er de sociale medier jo et eksempel på en udvikling, der har mange gode elementer i sig, men som desværre også har en række negative afledte effekter.

Vi ser desværre en stigende tendens i samfundet, hvor børn og unge bruger alt for lang tid foran skærmene. Andelen af børn og unge, der bruger mere end fire timer om dagen på digitale platforme, er steget fra 14 pct. i 2017 til 41 pct. i 2021. Ja, det er ikke særlig godt. Jeg må være helt ærlig og sige, at jeg finder det bekymrende, at børn og unge bruger så meget tid foran skærmen. Jeg er ikke skærmforskrækket, men jeg er realistisk, og jeg anerkender fuldt ud, at mange børn og unge har sociale netværk online, og at de igennem internettet kommunikerer og spiller sammen. Det er fællesskaber, der er afgørende for de unges ve og vel, og dem skal de selvfølgelig holde fast i.

Men de sociale medier er også med til at give vores børn og unge et kunstigt syn på verden, hvor meget fremstilles glamourøst og poleret, og det ved vi alle ikke passer til den dagligdag, vi befinder os i. Det er en problematik, vi ikke må undervurdere. For når de unge konstant går og sammenligner sig selv med andre, skaber det i nogle tilfælde lavere selvværd, og det fører til mistrivsel blandt vores børn.

I Moderaterne mener vi, at kulturen og de tilhørende institutioner skal spille en større rolle i børns og unges trivsel, og her skal kulturen spille en langt vigtigere rolle for at komme de kedelige tendenser til livs. For som sagt er kulturen med til at skabe de fællesskaber og samlingspunkter, der er altafgørende for at vende den negative udvikling, vi står over for. De unge skal indgå i meningsfulde fritidsaktiviteter, der kan forme og udvikle dem. Vi ønsker at fremme en positiv og stimulerende kulturel ramme, hvor unge kan udfolde deres kreativitet, finde deres stemme og mærke fællesskabets styrke.

Dansk kulturliv er overordnet set en succeshistorie. Ud over de mange fællesskaber og samlingspunkter, kulturen medfører, skaber den et vigtigt økonomisk bidrag til den danske statskasse, og det er noget, alle, der arbejder i kulturbranchen, kan og bør være stolte over. Kulturen har en betydning for os alle – uanset vores baggrund eller interesser. Lad os fortsætte med at styrke kulturen i vores samfund. Det er en investering i fremtidige generationers trivsel og dansk vækst. Lad os værdsætte kulturens kraft til at berige vores liv, udfordre vores perspektiver og skabe et rigere og mere inkluderende samfund. Tak for ordet.

Kl. 12:12

Første næstformand (Leif Lahn Jensen):

Tak til ordføreren. Der er et par korte bemærkninger. Den første er til fru Charlotte Bromann Mølbæk.

Kl. 12:12

Charlotte Broman Mølbæk (SF):

Tak for det, og tak for en rigtig fin tale. I redegørelsen er der desværre et alt for lille fokus på børn og unge og kulturens betydning og alle de aktiviteter, der er heraf. Det hørte jeg også ordføreren benævnte i sin tale. Men jeg kunne godt tænke mig at høre, om Moderaterne kunne være klar til at gå endnu længere end blot at være status quo, men også sige: Lad os investere endnu mere i at sikre, at kultur og de forskellige kunstfag også er noget, som alle børn i Danmark får muligheden for, eksempelvis ved at få det ind i folkeskolen, måske på bekostning af nogle matematiktimer, tysktimer eller dansktimer. Ville Moderaterne være klar til at lave sådan en slags prioritering?

Kl. 12:13

Første næstformand (Leif Lahn Jensen):

Ordføreren.

Kl. 12:13

Lean Milo (M):

Tak for spørgsmålet. Der er ingen tvivl om, at Moderaterne er stærkt fokuseret på de unges trivsel, og det er vi i alle aspekter. Når det kommer til kunst og kultur, har vi nogen geværgreb, vi kan benytte os af, og der er ingen tvivl om, at skolerne har en rolle at spille. Hvis vi kigger på vores kulturpas, vil det alt andet lige være et startsted, hvor vi skal begynde at lære og arbejde med at få kulturpasset bredt ud, så de unge også begynder aktivt at bruge de kulturelle tilbud. Og hvordan udviklingen så kan blive på sigt, og hvad vi kommer til at se, når vi går i gang med den øvelse, kan sagtens komme til at smitte af på folkeskolen. Det er jeg ikke i tvivl om.

Kl. 12:13

Første næstformand (Leif Lahn Jensen):

Spørgeren.

Kl. 12:13

Charlotte Broman Mølbæk (SF):

En anden ting er, at der lige pludselig viser sig at være godt 16 mia. kr. i råderummet. Er det så nu, at der er penge til den 1 mia. kr. til kulturområdet, som Moderaterne gik til valg på?

Kl. 12:14

Første næstformand (Leif Lahn Jensen):

Ordføreren.

Kl. 12:14

Lean Milo (M):

Det er da et rigtig, rigtig godt spørgsmål. Og der er ingen tvivl om, at jeg har visse beføjelser, men om jeg ligefrem kan begynde at trække ekstra penge ud af de 16 mia. kr., tvivler jeg lidt på, her fra talerstolen. Men jeg er i hvert fald overbevist om, at det, vi ser, og som jeg også kommer frem til min tale, jo er et kulturliv, som faktisk er en overskudsforretning. Og når vi ser en overskudsforretning, så er det en god investering, og når vi ser gode investeringer, om det så er i kroner og øre eller i den fremtidige generation, så er Moderaterne jo båret af sund fornuft.

Kl. 12:14

Første næstformand (Leif Lahn Jensen):

Så er det Katrine Daugaard.

Kl. 12:14

Katrine Daugaard (LA):

Jeg synes, det er spændende at tale om, at kulturlivet er en god investering. Men skal det nødvendigvis være borgernes skattepenge, vi skal investere med, eller kunne Moderaterne være interesseret i at kigge nærmere på, om vi kunne gøre det bedre for private, for fonde og for rige familier at investere mere i kulturen?

Kl. 12:15

Første næstformand (Leif Lahn Jensen):

Ordføreren.

Kl. 12:15

Lean Milo (M):

Jamen der er ingen tvivl om, at når vi ser en investering i noget, som ligefrem giver et afkast, så er det jo en investering af skatteborgernes penge, som både giver et økonomisk afkast og noget, der sikrer næste generation i deres trivsel, og som lige nu giver os en fornøjelse. Så i forhold til om det skal være det ene eller det andet, vil jeg sige, at Moderaterne ser det som, at det er et både-og. Og det skal selvfølgelig være nogle gode betingelser, for at andre også kan gå ind og byde ind, og at erhvervslivet også kan være med til investeringerne.

Kl. 12:15

Første næstformand (Leif Lahn Jensen):

Spørgeren.

Kl. 12:15

Katrine Daugaard (LA):

Man kunne f.eks. bruge de penge på at lave skattelettelser for de fonde og private, som jo rigtig gerne vil investere en hel del og gerne vil investere mere i kulturen. Kunne det være en løsning?

Kl. 12:16

Første næstformand (Leif Lahn Jensen):

Ordføreren.

Kl. 12:16

Lean Milo (M):

Jeg ser ikke noget i vejen for, at man går ind og kigger på, hvordan rammerne skal være. Altså, betingelserne skal være gunstige, således at vi som samfund får mest ud af det. Men jeg ser heller ikke noget i vejen for, at vi som samfund investerer i kulturen, når den giver et positivt afkast. Så derfor vil jeg sige, at det er et både-og, og selvfølgelig skal rammerne være der til, at der er andre, der kan bidrage med en positiv udvikling inden for kunst og kultur.

Kl. 12:16

Første næstformand (Leif Lahn Jensen):

Så siger vi tak til ordføreren. Der er ikke yderligere korte bemærkninger, og næste ordfører er fru Charlotte Broman Mølbæk fra SF. Velkommen.

Kl. 12:16

(Ordfører)

Charlotte Broman Mølbæk (SF):

Tak for det, og tak, fordi vi igen skal have den her meget nødvendige debat i Folketinget. Sidst vi havde den, var mens sir Elton John toppede hitlisterne med »Candle in the Wind« – beklager det engelske, men det hedder den – Aqua solgte så mange plader, at det kunne måles på Danmarks bnp, Brøndby førte Superligaen på vej mod sit tredje mesterskab i træk, og her i salen havde hr. Poul Nyrup Rasmussen netop undskyldt for håndteringen af Rushdiesagen. Ja, det er længe siden, alt for længe siden, så tak for det.

Når man ser på den seneste kulturpolitiske redegørelse fra 1997 og sammenligner med den, vi i dag skal debattere, kan man godt se, at det længe har været nødvendigt med en redegørelse. Forskellen i længde og emner er jo enorm. Er glasset halvt tomt, kan man sige, at de kulturpolitiske problemstillinger over et kvart århundrede har hobet sig op. Er det derimod halvt fyldt, kan man sige, at Folketinget igen har fået øjnene op for, hvor meget kulturen fylder for os alle, for hele det samfund, som vi kalder Danmark.

I mine 4 år som kulturordfører har jeg erfaret, at glasset både er halvtomt og halvfyldt. Jeg har mødt store udfordringer med at få det nødvendige politiske fokus på kulturen, herunder også den økonomi, der nødvendigvis må følge med, noget, som ikke mindst kom til udtryk i de 2 år, hvor pandemien slog kulturen ud af kurs.

Men jeg har også oplevet alle de ildsjæle, alle de visioner, som skaber og udfolder sig fra dag til dag og år til år, folk, foreninger, fællesskaber, der dedikerer sig til, at vi alle sammen har noget at være sammen om. De og alt det, de kæmper for, blev ikke slået ud af kurs, selv om deres forudsætninger gjorde. Dem skylder vi en stor tak nu, hvor vi alle frit kan færdes i det kulturliv, som vi savnede dybt under nedlukningerne.

Selv om redegørelsen kommer godt rundt i hjørnerne, glimrede en af de helt store hjørnesten dog ved sit fravær, nemlig kulturens betydning for børn og unge og de mange forskellige og vigtige aktiviteter, kunsten og idrætten sætter i verden, og som kommer så mange børn og unge til stor gavn og glæde.

Jeg mener, at kultur er afgørende vigtigt for os alle sammen, og jeg er derfor naturligvis tilhænger af, at kulturen støttes med vores fælles skattekroner. Men jeg er mest optaget af, at børn i Danmark vokser op i et samfund, hvor kulturelle oplevelser er en del af hverdagen for alle børn, hvor alle børn har mulighed for at lære at spille guitar, gå til sang, spille teater eller rollespil, og hvor alle kan udfolde sig og prøve sig af i de mange forskellige retninger, der er.

Derfor virker det helt uforståeligt, at musikskoler og kulturskoler ikke har et større fokus i redegørelsen. Det samme gælder også for de mange lokale idrætsforeninger eller aktiviteter, gadeidrætten, bibliotekerne, hvor mange børn og unge hver dag beriges af meningsgivende fællesskaber. Alle børn og unge i Danmark skal både aktivt og som beskuere kunne deltage i kulturen, både til hverdag, på teaterskolen eller på kunstmuseum. En stram økonomi skal ikke ødelægge muligheden for at kunne deltage, for kultur er en social sammenhængskraft, som kan skabe dialog mellem os og overvinde kløfter. Kultur er fundamentet for vores demokrati og for etik og moral, for vores mentale sundhed og livskvalitet. Det er lige så vigtigt som den store økonomiske omsætning, der er, og som kulturen står for, og det vigtige fokus mangler i redegørelsen.

I en tid, hvor de sociale medier, streamingtjenester og techgiganter har lagt stort beslag på børn og unges tid, er det endnu mere vigtigt, at vi har et stærkt kulturliv, et kulturliv, der bygger på nærvær, fællesskaber, fordybelse, og hvor algoritmen fra TikTok og YouTube sættes på pause og man giver sig hen til fodbolden på de grønne baner, til dansen på asfalten, og til musikkens bølgende rytmer og samspil eller i fordybelse på museet, hvor det ikke flyder rundt med fake news.

Børn og unge vokser i dag op i et stort digitalt univers med mange forskellige tilbud, hvor de selv danner deres egne algoritmer i deres færden på nettet, streamingtjenester og sociale medier. Det digitale univers fylder så meget i børn og unges hverdag, men det indhold, de færdes rund i, har meget forskellig kvalitet, og børn og unge bliver faktisk også afhængige af deres apps.

I den digitale verden er børn særligt sårbare og udsættes nemt for manipulation på grund af deres manglende erfaring og udvikling, og der er derfor behov for en styrket digital børnebeskyttelse, som skal sikre, at børn og unge som mediebrugere kan færdes tryg på internettet og få den beskyttelse, der svarer til deres alder. Derfor haster det med at komme i gang med stille krav og krav og regler til techgiganterne og streamingtjenesterne og de sociale medier. Og det håber jeg kommer til at være en del den kommende medieaftale. Det er nu, vi har chancen, og det er vigtigt for børn og unges trivsel.

Kl. 12:21

Når regeringen så ønsker et kulturpas for de 45.000 unge, der er uden uddannelse og job, håber jeg ikke, at det her bliver noget med, at her er et kulturpas, og pas så dig selv. Det tror jeg nemlig ikke på vil leve op til de fine intentioner, der er bag kulturpasset. For det er ret godt set, at kultur netop spiller en vigtig rolle for de unge. Men mange af de her unge er ret sårbare og har brug for en udstrakt hånd til at komme ud eller til at komme ind og bruge kulturen, så det ikke blot bliver en enkeltstående oplevelse, men en begivenhed, der skaber forandring. For det kan kunsten, og det kan de stærke fællesskaber. Vi har rigtig mange erfaringer med det på projektbasis, og lad os bruge dem til at kvalificere det med det kulturpas.

I redegørelsen nævnes en museumsreform, og det er virkelig positivt, for i alt for mange år har man ladet museerne sejle deres egen sø med uigennemsigtige tilskud. Mit ønske er, at vi kommer til at starte med stærke visioner for, hvordan museumslandskabet skal se ud i Danmark, og at der med visionerne kommer en grundlæggende bæredygtig økonomi. På den måde kan vi få meget mere ud af vores allerede gode museer.

Netop i dag, senere i dag, starter festivalsæsonen i Jelling. Fra nu af og til sommeren går på hæld, vil festivalerne skabe smil, store oplevelser og store samfundsgevinster. Jeg og hundredtusindvis af danskere glæde os til denne meget særlige tradition – dansk tradition – hvor vi i fællesskab nyder sommeren og musikken. Men i redegørelsen nævnes festivaler kun ét sted i en bisætning, og jeg synes ærlig talt, at de fortjener at stå højere på programmet. Den danske festivalkultur er unik. Siden de første festivaler dukker op i 1970'erne, er de skudt op i hele landet, ofte uden for de allerstørste byer og med et helt lokalsamfund i ryggen. Festivalerne bidrager i høj grad til den demokratiske dannelse i lokalsamfundene, både ved at dele overskuddene ud til almennyttige formål og foreningslivet, men det er også med til at skabe fællesskab på tværs af sociale skel og politiske holdninger, og det er så centralt for sammenhængskraften og det fundament, som vi bygger vores velfærdssamfund på. Festivalerne skaber en ramme, hvor både bankdirektøren og førtidspensionisten sammen kan hælde fadøl op og møde hinanden i øjenhøjde. De er på mange måder alt det, som vi alle sammen ønsker vores kulturliv skal bidrage til, og det synes jeg vi bør hylde, for festivalerne og livemusikken generelt har det stadig væk svært oven på corona. Det er på flere måder et ubærligt samfundsproblem, men faktisk også for økonomien – samfundsøkonomien.

Livemusikken omsatte i 2019 inden corona for mere end 6 mia. kr. i Danmark. Den store og stærkt stigende omsætning er med til at skabe økonomisk aktivitet i hele samfundet, og derfor skaber dansk livemusik ud over de knap 4.000, der lever direkte af den, tusindvis af job i de brancher, der servicerer dem. Der er tale om store afledte økonomiske effekter af dansk livemusik, og det fylder for lidt i redegørelsen og sår tvivl om regeringens ambitioner for den danske musikscene. Men uden amatørmusikken, heller ingen Jayda og heller ingen Kim Larsen. Kulturens verden er dynamisk, og derfor er det vigtigt, at alle niveauer er lige vigtigt prioriteret, både så vi kan komme ud til de store scener, koncerter og arrangementer og forestillinger, men lige så vigtige er aktørerne, som er den aktive del af det lokale kulturliv for danskerne. Det er amatørbands, de små spillesteder, ungdomskulturhusene, arrangementer på bibliotekerne, Sangens Hus, forsamlingshuset, de lokale festspil osv. Det er fraværende i redegørelsen, og det er en skam. Det skal vi jo anerkende og huske, når vi snakker om statsstøtte og om kulturen i Danmark.

Så når vi ser på tallene, er der fortsat en gruppe mennesker, som ikke ser sig selv på en række klassiske kulturtilbud, og det er vigtigt, at vi fremover sætter fokus på det, både i forhold til at vi kan få meget mere oplysning og mere information omkring, hvad det er, der står i vejen, men også en udvikling, så vi kan få flere kulturtilbud til at være relevante for den gruppe danskere med lav uddannelse eksempelvis. Visionen må være, at vores museer, teatre, spillesteder, foreninger, musikhuse og større arenaer er for os alle, men vi skal også huske, at der skal være plads til udvikling af nye initiativer for dem, der ikke trives i traditionelle rammer: Gadeidrætten, e-sporten er gode eksempler på noget, der er opstået af sig selv, og her halter vi altså bagud med at sikre gode rammer og relevante kulturtilbud for lige præcis dem, og der er også noget social forebyggelse i det.

Afslutningsvis vil jeg rose kulturministeren for at insistere på kulturens plads i politik. Det er tiltrængt, og i SF er vi klar til at levere. Det håber vi på bliver udkommet af den her redegørelse. Det er på tide, vi tager kulturlivet alvorligt og investerer i, at det fortsat kan være levende for os alle.

Kl. 12:26

Første næstformand (Leif Lahn Jensen):

Tak til ordføreren. Der er indtil videre et par korte bemærkninger. Den første er til hr. Jan E. Jørgensen.

Kl. 12:26

Jan E. Jørgensen (V):

Tak for talen, og tak for engagementet. Jeg kan i hvert fald sige så meget, at det er fuldstændig korrekt, at ordføreren er en ivrig festivalgænger. Det har jeg selv bevidnet, og jeg glæder mig også til sommerens festivaler, og dem kunne der da måske godt have stået lidt mere om. Der kunne måske også godt have stået lidt mere om vores rolle som kulturudøvere og ikke bare kulturforbrugere, men der står rigtig meget om rigtig mange ting. Er SF ikke glade for, at vi har fået en kulturpolitisk redegørelse? Og er SF ikke glade for, at vi har fået en regering, som i sit regeringsgrundlag har skrevet rigtig meget om kultur modsat den regering, som SF var støtteparti for i forrige periode, hvor der ikke stod så meget som ét ord om kultur?

Kl. 12:27

Første næstformand (Leif Lahn Jensen):

Ordføreren.

Kl. 12:27

Charlotte Broman Mølbæk (SF):

Arh, vi havde trods alt et fritidspas med i vores regeringsgrundlag, vores forståelsespapir. At det ikke blev realiseret, er så en anden sag, men der stod faktisk noget, der pegede hen imod, at børn og unge skulle have adgang til fritidstilbud, som jo både handler om kulturelle tilbud og om idrætstilbud. Men når det er sagt, vil jeg sige: Jo, der er helt klart stor anerkendelse fra SF i forhold til det fokus, der har været på kulturen, og den betydning, den skal have.

Som ordføreren nok kunne høre, nåede jeg det næsten lige på minuttet, for jeg har rigtig meget at sige om kulturen. Det er en god start, men der er også nogle vigtige ting, som vi bliver nødt til at huske at vi skal have med, både når det gælder børn og unge, og når det gælder festivalerne, som omsætter for så mange penge hvert år; det er ret centralt. Det er også ret centralt for den danske livescene. Og så har vi hele amatørlaget, som jo er der, hvor danskerne er aktive. Så det vil vi bare gerne gøre opmærksom på, altså at det skal vi huske i det arbejde, der kommer efter den her redegørelse, og forhåbentlig også i den næstkommende redegørelse.

Kl. 12:28

Første næstformand (Leif Lahn Jensen):

Spørgeren.

Kl. 12:28

Jan E. Jørgensen (V):

Jeg tror, at alle partier brænder for festivalerne og sætter kæmpestor pris på det store arbejde, de udøver, og ikke bare fordi de spiller musik, men jo også fordi de er rigtig dygtige til at engagere frivillig arbejdskraft, og flere af dem donerer endda overskuddet til velgørende formål. Så festivalerne kan kun hyldes, og vi holdt også hånden under dem under corona, så det var sådan set blot for at sige, at måske skulle man også fokusere på det, der står, frem for det med, at man måske kunne mene, at der kunne have stået lidt mere.

Kl. 12:29

Første næstformand (Leif Lahn Jensen):

Ordføreren.

Kl. 12:29

Charlotte Broman Mølbæk (SF):

Ja, det er jo spørgsmålet: Er glasset halvt tomt eller halvt fyldt? Det er begge dele. Vi er glade for, at der er kommet en stærkere prioritering af det, men vi melder også fuldt ind med ambitioner og visioner for kulturområdet, og vi lader os ikke stoppe af, at vi er kommet i gang. Vi vil gerne have den hele vejen, så den går vi full-blown ind for – undskyld mit engelske, formand.

Kl. 12:29

Første næstformand (Leif Lahn Jensen):

Så er det hr. Mogens Jensen til en kort bemærkning – eller to.

Kl. 12:29

Mogens Jensen (S):

Tak, og også herfra tak til ordføreren, både for et utrolig stærkt engagement på kulturens område og selvfølgelig for en rigtig fin ordførertale. Jeg tror, man må erkende – det står jo sådan set også i redegørelsen – at det primært er en faktabaseret fremstilling af, hvordan tingene er i dag. Det politiske take på det, altså hvor vi så skal hen, og hvordan vi tager de her udfordringer op, er jo den proces, vi er startet på nu. Så ja, måske står ikke alt nævnt her, men udfordringerne tror jeg vi er klar til tage.

Jeg vil spørge ordføreren til lige præcis det her med den tredjedel, der ikke benytter sig af kulturtilbuddene. I min tale nævnte jeg i hvert fald tre veje at gå i forhold til børn og unge. Jeg kan mærke, at vi er fuldstændig enige om, hvordan vi får kulturen og kunsten tættere på dem, men også det med, at institutionerne skal række mere ud. Det gør man, men man kan gøre det mere og bedre. Det tredje, jeg nævnte, var det her med arbejdspladserne. Kan ordføreren se et perspektiv i at bruge det som en stærkere platform for kulturformidling?

Kl. 12:30

Første næstformand (Leif Lahn Jensen):

Ordføreren.

Kl. 12:30

Charlotte Broman Mølbæk (SF):

Jeg synes sådan set, at hr. Mogens Jensen havde nogle rigtig fine forslag, vi kunne starte med at tage fat i helt konkret og komme i gang med nu, også i forhold til arbejdspladserne. Det synes jeg giver rigtig god mening.

Jeg synes også, vi kunne overveje i den statsstøttestruktur, vi har, om vi skulle prøve at levere nogle midler, der retter sig direkte mod det her. Måler vi kun på besøgstal, eller måler vi også på, om vi får fat i nogle af dem, der normalt ikke kommer ind på museerne? Eller finder vi ud af det, når de laver nogle af deres projekter? Om det er museer eller et teater, eller hvor søren det end er, måler vi så på, hvad det er for en effekt, det har, og bruger vi så det? Det gør vi jo ikke i dag, og det er et stort ønske for os, at vi begynder at bruge nogle af de erfaringer, vi har, med de projekter, vi tidligere har leveret på. Og så tror vi i virkeligheden også stærkt på, at hvis vi får alle børn og unge til både at udleve og opleve kunsten og kulturen helt fra tidlig start af, så vil det være så vigtig og naturlig en del for dem, også når de bliver ældre, at det kommer mere af sig selv.

Kl. 12:31

Første næstformand (Leif Lahn Jensen):

Spørgeren.

Kl. 12:31

Mogens Jensen (S):

Det er jeg helt enig med ordføreren i, og man kan jo sige, at vi måske skulle kigge på – det er også det, jeg hører ordføreren sige – om der nogle steder i vores tilskudssystemer skal være et stærkere incitament til, at man rækker ud til nye målgrupper eller ikkebrugere. Som hr. Jan E. Jørgensen også nævnte i sin tale, skulle man måske også kigge på, at det ikke kun er priser på adgang osv., der betyder noget for folk, men at bygningerne og det, at man føler sig velkommen, også har en stor betydning.

Kl. 12:32

Første næstformand (Leif Lahn Jensen):

Ordføreren.

Kl. 12:32

Charlotte Broman Mølbæk (SF):

Ja, det er der ingen tvivl om. Når man kommer ud og snakker med de mange forskellige kulturaktører, er der jo i virkeligheden rigtig mange af dem, der har masser af idéer og brænder for at gøre noget ekstra for børn og unge, for dem, der er socialt udsatte, dem, vi ikke lige når. Det, der bare er problemet, er, hvis de har en økonomi, der er for stram; så skal de også ud og sørge for, at de har de ekstra indtægter, og det er altså ikke dem, der leverer de her indtægter. Så for at det her skal kunne bære, bliver vi også bare nødt til at sikre, at der er en eller anden form for grundlæggende bæredygtig økonomi, så de kan udøve det. Og jeg synes, vi skal arbejde med, at vi kan belønne dem mere for lige præcis det arbejde.

Kl. 12:33

Første næstformand (Leif Lahn Jensen):

Så er det fru Katrine Daugaard.

Kl. 12:33

Katrine Daugaard (LA):

Tak. SF har jo været med nu her i musikhandleplanen. Jeg går også ud fra, I var med til indføre lignende kønsregnskaber, som vi nu fik ind i musikhandleplanen, i forhold til filmstøttefonden og lignende. Kunne ordføreren forklare mig, hvordan det hjælper med til, at piger i musikskolen får lyst til at blive i musik – eller i film eller teater, eller hvad de nu går til i deres fritid? Var de penge ikke bedre brugt på alt det, ordføreren jo lige har nævnt der ikke er fokus på? Nu bliver de brugt på bureaukrati og regneark i stedet for kultur.

Kl. 12:34

Første næstformand (Leif Lahn Jensen):

Ordføreren.

Kl. 12:34

Charlotte Broman Mølbæk (SF):

Nu er det ikke mig eller SF, der har sat et lighedstegn mellem de her opgørelser, og så at det skulle betyde, at flere piger går på musikskolerne. Men der er ingen tvivl om, at det er en meget stor prioritering for SF, at vi får rykket på den ulige fordeling, der er i forhold til kunstnere, som bliver anvendt og udstillet på bl.a. museerne eller bliver hyret ind til spillejobs eller sågar bare spillet i radioen. Der er også en stor ulighed, i forhold til hvem bare DR hyrer ind. Det synes vi er problematisk, og derfor synes vi, det giver rigtig god mening, at man begynder at forholde sig til det. Jeg synes, det er fair at sige: Vores statsstøtte er betinget af, at I også forholder jer til, hvordan det er, I bruger jeres midler.

Det er jo ikke bare sådan et frit marked, når vi snakker statsstøtte. Så er det, fordi der er et formål med det. Og det, at man begynder at forholde sig til tallene, samle tal op og begynde at forholde sig til det, betyder også en ændret praksis. Det kan vi allerede se.

DFI, kan jeg lige melde tilbage, er rigtig, rigtig glade for den model, de i øvrigt selv har valgt. Vi har taget udgangspunkt i deres model.

Kl. 12:35

Første næstformand (Leif Lahn Jensen):

Spørgeren.

Kl. 12:35

Katrine Daugaard (LA):

Men det løser jo bare stadig væk ikke problemet med, at kvinderne falder fra, som ordføreren fremhæver. I LA er vi åbne over for, at det lige så godt kan skyldes, at kvinder og mænd vælger forskelligt – det kan vi også se med ingeniører eller sygeplejersker eller blikkenslagere. Kvinder og mænd vælger forskelligt. Skal de ikke have lov til fortsat at gøre det? Og er det ikke en indgriben i det frie valg netop at bruge penge på bureaukrati og kønsregnskaber i stedet for på kultur?

Kl. 12:35

Første næstformand (Leif Lahn Jensen):

Ordføreren.

Kl. 12:35

Charlotte Broman Mølbæk (SF):

Nu er der ingen, der bliver tvunget i en musikskole, og det er i øvrigt ret dyrt at gå på musikskole, så deri ligger der også en barriere for rigtig mange børn og unge, som ikke kommer til at få muligheden for at lære et instrument at kende. Det er en helt anden dagsorden, og den synes vi faktisk er meget, meget vigtig også at adressere. Men når man snakker med de kvindelige kunstnere og musikere, snakker de jo netop om, at de møder rigtig meget modstand i systemerne blandt de mandlige bias, der tit er der. Og det synes jeg vi skal lytte til i stedet for at stå ovre i hjørnet og sige: Nej, det nægter vi at tro på kan være sådan det er. Så derfor mener vi, at det giver god mening, at vi forholder os til, hvem vi hyrer ind, og hvor meget vi hyrer ind, og også at man arbejder aktivt med ligestilling.

Kl. 12:36

Første næstformand (Leif Lahn Jensen):

Tak til ordføreren. Der er ingen yderligere bemærkning. Næste ordfører er hr. Søren Espersen fra Danmarksdemokraterne.

Kl. 12:36

(Ordfører)

Søren Espersen (DD):

Tak for det. Lad mig indledningsvis takke ministeren for en udmærket redegørelse om dansk kunst og kultur lige nu. Vi er i Danmarksdemokraterne meget opløftet af den stærkt forøgede økonomiske støtte til kunsten, som gjorde sig gældende, ikke mindst i musikhandlingsplanen, som kom virkelig bredt ud i landet – noget, der for os i Danmarksdemokraterne havde stor betydning.

Dansk kultur er helt sin egen, men jo samtidig også et produkt af århundreders samkvem mellem Danmark og den omgivende verden, først og fremmest de nordiske lande samt Tyskland, Frankrig, England og USA. Om dansk kultur er under pres? Både og, på den ene side blomstrer dansk kulturliv jo inden for en lang række områder, og på den anden side er Danmark på linje med andre små lande og sprogfællesskaber udsat for massive pres fra såvel USA som EU. Den moderne kommercielle kultur har navnlig rodfæstet det engelske sprogs status på godt og ondt. Som ministeren udmærket skriver det i sin redegørelse: Kulturen er det, der binder os sammen som land og folk og skaber fælles oplevelser, understøtter vort udsyn og modvirker fordomme og snæversyn.

Dansk kunst står meget stærkt i disse år, også på den internationale scene, hvor vi kan vise omverdenen, hvad vi som folk formår. Det kan være på filmscenen og på tv. Det kan være inden for arkitektur og sport. Man skal ikke undervurdere, hvad dette så medfører for vor økonomi, eksempelvis turisme, hotel- og restaurationsbranchen, og glædeligvis også, når det gælder rejser og ferie, hvor danskerne mere end nogen sinde styrer mod at blive hjemme og nyde det her fantastiske danske ferieland. Danskerne strømmer som aldrig før ind til sportsoplevelser, festivaler, spillesteder, museer og foreningsliv. Det er jo en på alle måder herlig udvikling.

I den forbindelse er det værd at bemærke, at støtten skal ud i hele Danmark. DD ønsker, at kunststøtten fordeles mere fair mellem hovedstaden og provinsen. Når staten bruger 100 kr. på at støtte museer, falder de 72 af til hovedstadsområdet. Det er bl.a. derfor, vi har kæmpet så indædt for at finde penge til det herlige orkester Nordkraft Big Band i Aalborg, og heldigvis lykkedes det.

Selv om dansk kultur altså også er et resultat af et samspil med andre beslægtede kulturer, og selv om vi både skal og vil hente kulturel inspiration i andre lande, så findes der kulturer, som grundlæggende bygger på helt andre værdinormer end de vestlige, og som derfor ikke på nogen måde bør få afgørende indflydelse på dansk kunst og kultur. Hvis kulturrelativismen, dvs. tanken om, at alle kulturer er lige gode, får lov at rodfæste sig her, så vil vi som nation komme til at dele skæbne med andre multikulturelle lande i verden, og det er ikke noget at stræbe efter.

I Danmarksdemokraterne er vi meget optagede af, at det danske sprogs rolle styrkes i alle kulturinstitutioner, og at hovedsagelig dansksprogede film- og teaterproduktioner skal kunne opnå støtte. Vi ønsker, at musik- og kunstforståelse understøttes i folkeskolen, og at undervisningen i danmarkshistorien bliver styrket. Vi ser gerne, at undervisningen i kulturhistorie indledes allerede i folkeskolen og udbygges i gymnasie- og erhvervsuddannelser. Det er i den forbindelse så afgørende vigtigt for os, at kunst og kultur ikke kun er noget, som vedrører landets hovedstad, men også provinsen, at adgangen til kulturlivet sikres for alle danskere uanset geografisk placering.

Vi ser i øvrigt gerne, at den livslange kunstnerstøtte ikke pr. automatik tildeles forfattere og kunstnere, som allerede lever økonomisk godt af deres kunst.

Kl. 12:41

Vi er vant til at betragte dansk kunst og kultur som noget, der afgrænses til Danmark, men mere og mere viser det sig nødvendigt at se på, hvad vore forfædre efterlod sig uden for landets grænser, og hvad vi i den forbindelse bør støtte. Danmarks kolonihistorie på godt og ondt fortælles bl.a. af de bygningsværker, som står der den dag i dag med unikke militære forter og bygninger i dansk Vestindien samt i Ghana og i Indien, og af offentlige bygninger og interiører rundtom af stor arkitektonisk værdi. I den forbindelse en lille parentes: Mon det er almindeligt kendt, at synagogen på Sankt Thomas, som blev bygget i 1796, faktisk er den næstældste synagoge i USA? Den er i øvrigt nok et besøg værd, skulle nogen tage en tur den vej. Så lad os se, om vi på et tidspunkt også vil kunne finde frem til at øge støtten til disse mange danske kulturminder, som jo er beskrivelsen af Danmark.

Så er der medierne, som vi jo snart kommer til at arbejde med. Her er det altafgørende for et folkestyre, at medierne er frie og kan operere frit. De elektroniske medier formidles først og fremmest af det 100 pct. licensbetalt finansierede DR samt den delvis reklamefinansierede TV 2-station, der således har et såkaldt public service-ansvar. Vi anerkender i Danmarksdemokraterne DR's public service-funktion, og at denne også fremover finansieres af det offentlige. DR's vedtægter står stadig stærkt med hovedvægten lagt på danskhed, dansk kunst og kultur. Hver gang jeg støder på vedtægterne, er jeg glad for, at de blev lavet, da de blev det. Jeg er nemlig ikke sikker på, at EU vil formulere dem på helt samme måde. Så DR skal fortsat lægge hovedvægten på danskhed, og det bør afspejles også i en opprioritering af eksempelvis kristne gudstjenester. Også når det gælder public service, bør DR blive endnu bedre til at prioritere provinsen i sine udsendelser.

Idræt og bevægelse har væsentlig betydning for folkesundheden i en tid med fysisk inaktive arbejdsrutiner, ligesom idrætsudøvelsen udgør en aktivitet, der styrker samværet mellem mennesker, hvad enten det drejer sig om den folkelige breddeidræt, som den udfolder sig i foreningslivet, eller eliteidrætten, som gør Danmark internationalt kendt og dermed bidrager til vores stolthed som nation. Vi ser ingen modsætning mellem bredde og elite, men betragter i stedet disse som hinandens forudsætninger.

Og lad dette være min afrunding, for når vi nu er ved foreningerne, glæder det os, at regeringen angiveligt nu en gang for alle vil gøre livet tåleligt for de ofte små sportsklubber ved at lade dem være i fred uden ustandselige, tit helt uforståelige dokumentationskrav. Diskussionen om det her har jo været oppe længe, og skiftende regeringer har lovet, at nu skulle det blive helt anderledes, og så er det bare endt i flere restriktioner, mere dokumentation. Måske er det naivt at stole på, at det nu skulle blive anderledes, men jeg er, som alle ved, den fødte naivist og den fødte optimist, så jeg stoler på, at kulturministeren nu tager fat, og i hvert fald indtil det modsatte er bevist. Tak for ordet.

Kl. 12:44

Første næstformand (Leif Lahn Jensen):

Vi siger tak til ordføreren – nej, der kom en enkelt kort bemærkning. Det er til hr. Jan E. Jørgensen.

Kl. 12:44

Jan E. Jørgensen (V):

Tak for det. Og tak for en fremragende og engageret tale, og jeg er ikke et sekund i tvivl om hr. Søren Espersens engagement i kunst- og kulturlivet, men bliver alligevel nødt til at spørge lidt ind til Danmarksdemokraternes forslag om at spare intet mindre end 800 mio. kr. på den statslige kunststøtte. Det svarer til 6-7 pct. af det totale budget. Det vil svare til, at man fuldstændig fjerner Statens Kunstfonds halve milliard – og stadig væk mangler man 300 mio. kr.

Så kan det godt være, man er glad for, at Nordkraft har fået penge, men det vil jo betyde, at en lang, lang række orkestre rundtomkring i Danmark – Norddjurs, Himmerland osv. – som har fået penge af Statens Kunstfond, ikke får en krone. Så altså, hvordan hænger det sammen? Nu er det ikke for at ødelægge den gode stemning, men når man kommer med så markante besparelsesforslag, synes jeg også, det er noget, vi må drøfte i dag, hvor vi taler om den kulturpolitiske redegørelse.

Kl. 12:45

Første næstformand (Leif Lahn Jensen):

Ordføreren.

Kl. 12:45

Søren Espersen (DD):

Jamen det kan vi jo altid drøfte. Her var det en finansiering til at sikre en særlig forbedring for pendlerne. Men sådan, kan man sige, kan man gøre op, om det er det ene eller det andet, man vil satse på.

Vi havde foreslået under valgkampen – og stadig væk mener vi det – at man egentlig skulle forsøge at få fordoblet pendlerbeløbet, når man kører i bil ind til hovedstaden eller den anden vej. Der er også nogle faktisk, der kører fra hovedstaden og ned til Udkantsdanmark, hvor jeg selv bor.

Det er den finansiering, vi fandt til det her. Der er bunker af ting – f.eks. den livslange ydelse til kunstnere, forfattere osv. af enhver art – der ingen mening er i længere; selvfølgelig kan man finde det beløb på det her meget store budget, der er der. Det er jeg ikke i tvivl om.

Kl. 12:46

Første næstformand (Leif Lahn Jensen):

Spørgeren.

Kl. 12:46

Jan E. Jørgensen (V):

Det er altså mange penge. Den livslange ydelse er jo karakteriseret ved at være livslang, og derfor kan man ikke tage den fra dem, der allerede har fået dem. Så det vil kun være fremtidige uddelinger, og det kan vi da godt diskutere. Men vi er jo ikke i nærheden af at finde de 800 mio. kr. Formålet med pendlerfradrag osv. kan der sikkert siges rigtig meget godt om, men mener Danmarksdemokraterne stadig, at det bedste sted at finde penge til at finansiere det transportfradrag er at spare 800 mio. kr. på kunst og kultur?

Kl. 12:47

Første næstformand (Leif Lahn Jensen):

Ordføreren.

Kl. 12:47

Søren Espersen (DD):

Jeg er glad for, at Venstres ordfører vil tage fat på drøftelsen om rimeligheden i livslange ydelser. Selvfølgelig rammer det ikke dem, der allerede har fået det tildelt; det siger sig selv. Men i fremtiden skulle man komme væk fra det beløb. Dem, man egentlig normalt hjælper – i gåseøjne – er de kunstnere, som har det godt nok og kan leve af deres kunst i stor stil. Der er jo ingen grund til, at de får sådan en særlig hædersgave. Det er sådan noget, som jeg synes at det private erhvervsliv skal sørge for at uddele til forskellige kunstnere, som man gerne vil hædre på en eller anden måde.

Kl. 12:47

Første næstformand (Leif Lahn Jensen):

Så er det hr. Mikkel Bjørn.

Kl. 12:47

Mikkel Bjørn (DF):

Tak for det, og tak til ordføreren for en, synes jeg, rigtig glimrende tale. Jeg er lidt nysgerrig. Her i Folketinget har vi jo egentlig en ret fin alliance, synes jeg, med Danmarksdemokraterne, men også med andre borgerlige partier i forhold til alt det her kønsvanvid, der i det hele taget er i samfundet. Alt skal opgøres på køn, og der skal være målsætninger for antal af køn i alle mulige mærkelige henseender. Derfor er jeg lidt nysgerrig på, hvordan Danmarksdemokraterne ligesom forsvarer at være en del af den musikhandlingsplan, hvor det netop blev stillet som krav til spillesteder, at de skulle lave en opgørelse over antallet af henholdsvis mænd og kvinder, der spillede på deres etablissementer. For det er jo netop noget af det, som jeg ellers har oplevet at Danmarksdemokraterne har været voldsomt imod i andre situationer.

Kl. 12:48

Første næstformand (Leif Lahn Jensen):

Ordføreren.

Kl. 12:48

Søren Espersen (DD):

Jeg er fuldstændig enig i det, der bliver sagt. Det bliver på en måde sagt, at det er noget pjat med de her opgørelser, og det er jeg fuldstændig enig i. Det, der så var afgørende for os, da vi sagde ja til musikhandlingsplanen, var alle de ting, som der også var i den, og yderligere ting, som vi måske kunne få med, hvis vi deltog i det her. Når man går ind i et forlig eller en aftale, kan man ikke være enig i alle ting. Så hedder det ikke et forlig, men så hedder det diktatur. Vi kan ikke være enige i alting. Der vil være ting, som ikke er groet i vores have, og som vi ikke bryder os om. Det her er bestemt en af de ting, som vi ikke bryder os om var på, men vi accepterede det i den store sags tjeneste. Det var et fremragende udspil til musiklivet.

Kl. 12:49

Første næstformand (Leif Lahn Jensen):

Spørgeren.

Kl. 12:49

Mikkel Bjørn (DF):

Tak for det. Det er jeg glad for. Så vil jeg egentlig bare høre ordføreren, om ordføreren er enig i min og andre partiers oplevelse af, at den her målsætning om køn for spillesteder kom ind som en del af planen som en tyv i natten meget, meget sent i processen, og at der ikke rigtig havde været en ordentlig proces i forhold til at få informeret omkring, hvad det egentlig var, man ville på det her område.

Kl. 12:49

Første næstformand (Leif Lahn Jensen):

Ordføreren.

Kl. 12:49

Søren Espersen (DD):

Det med hurtigheden i processen er vi enige om. Det har jeg også talt med ministeren om, som også måske et eller andet sted kunne forstå, at det gik rimelig stærkt. Men nogle gange skal tingene jo falde på plads, og det accepterer vi også. Jeg synes, at det var en skam, at det kom med, men det bør ikke overskygge den musikhandlingsplan, der ligger, og som jeg egentlig synes at vi alle sammen, der var med, kan være glade for. Jeg ærgrer mig lidt over, at Dansk Folkeparti ikke var med i aftalen.

Kl. 12:50

Første næstformand (Leif Lahn Jensen):

Så er det hr. Mogens Jensen.

Kl. 12:50

Mogens Jensen (S):

Også herfra tak til ordføreren for et, synes jeg, stærkt engagement på området og for et altid godt samarbejde. Jeg vil godt fortsætte lidt i stil med hr. Jan E. Jørgensen i forhold til det her forslag om at spare 800 mio. kr., som Danmarksdemokraterne har lagt frem, for det er selvfølgelig interessant for os at få nogle bud på – det tror jeg også det er for dem ude i kulturlivet – hvor de penge skal findes henne.

Jeg sad lige og regnede på, at der er 14 kunstnere, der her i år har fået den livslange ydelse. Den er på 166.000 kr., og der bliver i øvrigt modregnet, allerede når man har en indkomst på 200.000 kr., og det slutter, hvis man har en på 400.000 kr. Men det er altså 2,3 mio. kr. ud af 800 mio. kr. om året, man kan spare der. Så hvor skal pengene findes? Er det på tilskuddene til egnsteatrene rundtomkring i landet, museerne, den regionale filmstøtte eller landsdelsorkestrene? Det kunne selvfølgelig være fint at høre bare nogle eksempler.

Kl. 12:51

Første næstformand (Leif Lahn Jensen):

Ordføreren.

Kl. 12:51

Søren Espersen (DD):

Men hvor skulle der så ellers spares? Det er det, man må gøre op. Altså, det er da ikke lykken at spare de penge væk, som vi i øvrigt godt kan, på Kulturministeriets meget, meget store budget, som er på 12-13 mia. kr. Selvfølgelig kan man finde de penge. Når vi fremsætter nogle forslag, er vi hele tiden optaget af at finde finansiering til dem også. Og så bare i forhold til spørgsmålet: Der kunne vi også spare. Andre steder har vi fundet andre sparemuligheder.

Kl. 12:51

Første næstformand (Leif Lahn Jensen):

Spørgeren.

Kl. 12:52

Mogens Jensen (S):

Hørte jeg ordføreren sige, at de her områder, jeg nævnte, kunne man godt eventuelt spare på eller spare væk? Jeg synes selvfølgelig, at det også kunne være interessant at høre, om Danmarksdemokraterne vil lægge konkrete forslag frem om, hvordan de 800 mio. kr. kan findes, så befolkningen og kulturlivet kan se, hvordan de 800 mio. kr. bliver sparet på kulturlivet?

Kl. 12:52

Første næstformand (Leif Lahn Jensen):

Ordføreren.

Kl. 12:52

Søren Espersen (DD):

Jamen, altså, den livslange ydelse er selvfølgelig et sted, hvor man kunne starte med det, men der kunne også være andre ting i det store budget, hvor vi kunne finde finansiering til det. Nu kom vi ikke så vidt, men vi er parate til selv at finde finansieringen til de ting, som vi foreslår at give penge til, og hvor vi i øvrigt skal spare. Det er vi meget optaget af foregår på den rigtige måde.

Kl. 12:52

Første næstformand (Leif Lahn Jensen):

Så er det hr. Lean Milo.

Kl. 12:52

Lean Milo (M):

Først og fremmest tak for en rigtig god tale, og ikke mindst tak for de gode, personlige drøftelser i den korte tid, jeg har været her på tinge.

Jeg lytter mig til, at ordføreren mener, at bredden og eliten i idrættens verden er hinandens forudsætninger. Men jeg lytter mig også til, at vores hovedstad bliver trykket lidt, fordi vores omegnskommuner så skal have nogle fordele. Kunne man ikke fra ordførerens side se – og jeg håber ikke, at det er der, besparelserne eventuelt skulle ligge – at hovedstaden og vores omegnskommuner er hinandens forudsætninger, når det kommer til kunst?

Kl. 12:53

Første næstformand (Leif Lahn Jensen):

Ordføreren.

Kl. 12:53

Søren Espersen (DD):

Jeg er ikke hundrede procent sikker på, at jeg helt forstår spørgsmålet. Det, det drejer sig om, er, at der rundtomkring i hovedstadsområdet bliver givet betydelig flere midler, end der f.eks. bliver i de jyske kommuner, eller hvor det nu er. Det er det, der er vores pointe.

Kl. 12:53

Første næstformand (Leif Lahn Jensen):

Spørgeren.

Kl. 12:53

Lean Milo (M):

Pointen er jo, at når vi er hinandens forudsætninger, lader vi os mange gange inspirere af hinanden. Hvis man kigger på hovedstaden, er vi måske mindre gode til at skabe et foreningsliv, hvor man kan sige, at omegnskommunerne jo er stærke med hensyn til foreningslivet og. Så jeg mener, at når vi er hinandens forudsætninger, skal vi også acceptere at lade vores hovedstad få lov til også at køre nogle institutioner, som det ikke nødvendigvis vil kunne lade sig gøre at have i omegnskommunerne.

Kl. 12:54

Første næstformand (Leif Lahn Jensen):

Ordføreren.

Kl. 12:54

Søren Espersen (DD):

Jamen jeg håber ikke, det lyder, som om vi er hovedstadsmodstandere. Vi er meget stolte over Kongens København, og vi vil utrolig gerne have, at den også fremstår som en meget, meget stor og væsentlig kunstnerisk by for de folk, der kommer på besøg. Der ligger slet ikke det i det. Det er ikke et udtryk for hovedstadshad – det ville jeg ikke bryde mig om, så stolt jeg er over København.

Kl. 12:54

Første næstformand (Leif Lahn Jensen):

Så siger vi tak til ordføreren. Der er ikke yderligere bemærkninger, og næste ordfører er fru Katrine Daugaard fra Liberal Alliance. Velkommen.

Kl. 12:55

(Ordfører)

Katrine Daugaard (LA):

Tak. Jeg vil forhånd advare, det bliver lidt langt, men det er, fordi jeg har stor interesse og entusiasme på området.

Kulturen spiller en helt afgørende rolle for vores samfund og for danskernes liv. Det er kulturen, der binder os sammen og giver os et fælles ståsted i verden. Kulturen er også med til at fremme værdier som demokrati, frihed og tolerance, der er centrale for vores samfund. Kunst skaber et dybere bånd til vores historie og får os til at fokusere på det, der er større end os selv. Derfor er det helt afgørende, at vi har en kulturpolitik, som skaber langt bedre vilkår for, at dansk kunst og kultur kan blomstre og berige danskernes liv. Et godt kulturliv er en forudsætning for, at vi kan have et stærkt nationalt fællesskab og få et bedre kendskab til vores værdier.

Desværre har kulturen ikke altid optimale vilkår på grund af den måde, som vi har indrettet vores system på. Der gives for mange støttekroner til kunstnere, som sagtens kunne klare sig på markedsvilkår og egenfinansiering, mens eliten og vækstlagene ikke prioriteres godt nok. Dem, der kan klare sig på markedsvilkår, skal ikke have støtte fra det offentlige. Det er spild af skatteborgernes penge, og det, at vi i så stor grad har indrettet kunst- og kulturområdet med en så stor vægt på støtte, skaber et usundt afhængighedsforhold imellem politikere og kulturliv.

Kulturbranchen er mestre i at råbe højt om, hvor hårdt den har det, at den får for lidt, at den fylder for lidt, at den bliver brugt for lidt og i det hele taget har svære vilkår. Der opridses problematikker uden evidens og bevisførelse for, at forskellene skyldes uretfærdighed, og ikke bare skyldes, at kvinder og mænd i Danmark er frie til at vælge og prioritere forskelligt. Desværre stilles der på flere området af kulturlivet nu politiske krav til, at institutionerne skal bruge tid og penge på at opgøre kønsregnskaber, som tager fokus væk fra kunsten, fra kvaliteten og fra den kunstneriske frihed. Det er penge, der går fra kunstnerne og kunsten, for i stedet for at blive brugt på mere bureaukrati og administration.

Fokus kan hurtigt blive negativt, og politikernes lyst til at regulere kan synes endeløs. Derfor er det vigtigt at sprede konklusionen, som den kulturpolitiske redegørelse jo netop kommer med, nemlig at det danske kulturliv på trods af covid-19 og inflation har det supergodt. Ni ud af ti danskere ser, læser eller lytter nyheder i løbet af en uge, folkebibliotekerne havde 37 millioner fysiske besøg i 2019, 2,7 millioner danskere er medlem af en idrætsorganisation, teatrene blev i sæsonen 2021-2022 besøgt af 2½ millioner danskere, biograferne har de sidste 15 år tiltrukket mellem 12 og 14 millioner besøgende om året, eksporten går forrygende og er støt stigende. Ophavsretsloven ændres nu og gøres mere fleksibel og moderne. Dansk film og tv har aldrig haft bedre muligheder for at blive set i hele verden, og selv om der diskuteres heftigt om repræsentationen foran og bag kameraet, har den altså heller aldrig været bedre.

TV 2 viser os, at man ikke behøver at skyde 4,8 mia. kr. i en tv-station, for at danskerne får kvalitets-tv, som de rent faktisk også hellere vil se. For målt i forhold til den samlede tv-sening, havde TV 2's hovedkanal i 2022 en seerandel på 29 pct., hvorimod DR stod for 22,6 pct. Dog skal der nytænkning til, da gennemsnitsalderen for de to mest sete kanaler er på henholdsvis 64 og 62 år. Ganske vist fremhæver redegørelsen bekymringen over, at børn unge bruger alt for meget tid på YouTube, Netflix og Disney+, men det er da samtidig rammende, at vores tv-stationer ikke formår at lave tv-kanaler, som børn og unge gider at se. Gennemsnitsalderen for DR's børnekanal, Ramasjang, er på hele 25 år, og TV 2's ungekanal, Echo, har en gennemsnitsalder på 53 år. Det skriger da til himlen. Vi politikere bør stille krav til mørketal og data, som tv-stationerne ligger inde med. Desuden bør alle tal, vi præsenteres for, vises i kategorien 60+ holdt op imod Generation X, da dette vil give os et mere retvisende billede af det paradigmeskifte, vi står over for.

Kl. 13:00

I Liberal Alliance er vi glade for, at regeringen har tænkt sig at lave en ny museumslov. Vi deler analysen, i forhold til at de historisk betingede tilskud trænger til en revision, der sikrer langt mere transparens, er mindre kompleks og mere retfærdig. I 2016 indførtes billetindtægterne. Det var godt, fordi museerne tog sig mere sammen i forhold til at lokke besøgende til. LA mener dog, at museerne bør tænke mere kommercielt, og at støtte i højere grad bør udløses af besøgstal. Det tror vi vil skabe mere innovation og nytænkning og skaffe endnu flere besøgende.

Den kulturpolitiske redegørelse er yderst positiv. Så hvad er det, vi kan gøre endnu bedre? Ud over at skabe bedre arbejdsvilkår for kunstnerne, bedre muligheder i form af skattelettelser i bunden, således at de rent faktisk kan leve af den kunst, de skaber, og dermed blive mindre afhængige af staten, så mener vi i LA også, at der skal skabes bedre betingelser for privat støtte fra fonde, familier og privatpersoner. Derfor ønsker vi i Liberal Alliance også at lempe skatten for fonde, som støtter dansk kultur. Vi ønsker også markante skattelettelser for alle danskere, således at de har flere penge til rådighed, som man jo kan vælge at bruge på at støtte kunst og kultur.

Inddragelse af kunst i behandlingsforløb er noget, som vi ser brugt mere og mere i både ind- og udland, og som sammen med god sundhedsfaglig behandling hjælper udsatte mennesker med stress, angst og depression til en bedre selvvurderet trivsel. Mere forskning på området og sikring af en mere stabil økonomi bagde her tiltag kunne være et spændende politisk arbejde at gå mere i dybden med.

Techudfordringer er der også nok af. Vi står over for et paradigmeskifte, hvor vi lovgivningsmæssigt, teknologisk og sundhedsmæssigt har svært ved at følge med. 90 pct. af danskere på 12 år og derover har en profil på mindst ét socialt medie. Samme gruppe havde i gennemsnit en profil på fire forskellige sociale medier i 2020. I LA bekymrer vi os for børnenes stigende mistrivsel og diagnosticering. Vi er også nysgerrige på viden og evidens i forhold til de sociale mediers indvirkning på det her. Men det er vigtigt at understrege, at grundene til mistrivsel og den stigende diagnosticering er langt mere komplekse end blot at give techgiganterne skylden. Derfor bekymrer det også LA, at staten har så stor lyst til at ville regulere og lave regler om ting, som vi i LA ofte mener bunder i et forældreansvar.

Jeg bliver også nødt til at nævne, at jeg finder det beskæmmende, at regeringen på ingen måde har sat fokus på de problemer, vi har, når det gælder sikring af musikundervisning i daginstitutioner og i folkeskolen. Problemstillingen berøres heller ikke her i redegørelsen. Mange institutioner og folkeskoler har svært ved at leve op til de mange gode intentioner, der kommer fra centralt hold, i forhold til at give musikken den plads i børns og unges liv, som den ud fra et evidensbaseret lærlings- og udviklingsperspektiv bør have. Alt for få daginstitutioner og folkeskoler lykkes med at skabe rammer for barnets musikalske udvikling og udfoldelse. Morgensang er i dag ikkeeksisterende på mange folkeskoler, og den obligatoriske musikundervisning i folkeskolen varetages ofte af folkeskolelærere, der ingen uddannelsesmæssig baggrund har for at undervise i musik, hvorfor læreplaner af samme grund på alt for mange skoler heller ikke overholdes. Alternativt tilkøbes undervisningen i en dyrere løsning fra musikskolerne, hvor lærerne typisk mangler andre fagligheder som f.eks. klasseledelse. En væsentlig del af problemet bunder i manglen på fagprofessionelle, der kan løse opgaven med at skabe kvalificerede musikaktiviteter og levere kompetent musikundervisning. Dette skyldes langt hen ad vejen, at hverken professionshøjskolerne eller konservatorierne hver for sig i dag er i stand til at uddanne kompetente fagprofessionelle til at løse opgaven.

Liberal Alliance kæmpede derfor for, at der i musikhandleplanen skulle prioriteres midler til at understøtte et pilotprojekt, der ville have til formål at skabe en ny og tidssvarende musikuddannelse for musikpædagoger og musiklærere, og som skulle udbydes som et samarbejde imellem konservatorierne og professionshøjskolerne. For at en ny uddannelse efterfølgende har en værdi for aftagerfeltet, er det nødvendigt, at fagprofessionelle fra daginstitutioner, folkeskoler osv. inddrages og samarbejder med fagprofessionelle fra musikkonservatorierne. Derfor havde det givet mening at indtænke et sådant projekt i musikhandleplanen.

Nu har jeg brugt min tid, så jeg vil ikke sige så meget mere.

Kl. 13:05

Den fg. formand (Bjarne Laustsen):

Vi siger tak for talen. Der er en stribe korte bemærkninger fra ordførerne. Den første er fra hr. Jan E. Jørgensen fra Venstre. Værsgo.

Kl. 13:05

Jan E. Jørgensen (V):

Tak, og tak for talen. Der er meget, som jeg er enig i, og det er ikke så underligt, for vi kommer begge to fra liberale partier. Ordføreren, fru Katrine Daugaard, siger bl.a., at kan man klare sig på markedsvilkår, skal man ikke have støtte. Og det er jo et udgangspunkt, som vi er enige i. Men hvad så med dem, der ikke kan klare sig på markedsvilkår – altså den kunst og kultur, som ikke klarer sig og kun vil kunne stå på benene, hvis den får noget offentlig støtte? Hvad skal der ske med den del af kunst- og kulturlivet?

Kl. 13:06

Den fg. formand (Bjarne Laustsen):

Værsgo til ordføreren.

Kl. 13:06

Katrine Daugaard (LA):

Det er jo lige præcis den del, der så skal have støtte.

Kl. 13:06

Den fg. formand (Bjarne Laustsen):

Spørgeren, værsgo.

Kl. 13:06

Jan E. Jørgensen (V):

Tak. Når jeg spørger, er det, fordi Liberal Alliances forrige kulturordfører, nemlig hr. Henrik Dahl, har erklæret sig som 100 pct. rindalist. Og når man er 100 pct. rindalist, mener man jo, at i hvert fald billedkunsten ikke skal have 1 kr. i støtte. Dem, der ikke kan sælge deres malerier på gallerierne osv., må klare sig. Det var jo ikke det, som den nuværende kulturordfører sagde på talerstolen. Så jeg skal bare høre, om det er rindalismen, der har sejret i Liberal Alliance, eller om det er et mere nuanceret syn.

Kl. 13:07

Den fg. formand (Bjarne Laustsen):

Værsgo til ordføreren.

Kl. 13:07

Katrine Daugaard (LA):

Jeg synes, at Rindal har sagt mange spændende ting, men jeg er ikke 100 pct. rindalist. Og går man ind og læser Liberal Alliances kulturpolitik, afspejler den bestemt heller ikke 100 pct. rindalisme. Så vi er for at støtte talenter og dem, der virkelig kan noget helt særligt og ikke kan leve af det på kommercielle markedsvilkår.

Kl. 13:07

Den fg. formand (Bjarne Laustsen):

Så er det fru Charlotte Broman Mølbæk fra SF for en kort bemærkning. Værsgo.

Kl. 13:07

Charlotte Broman Mølbæk (SF):

Tak for det, og tak for en fin tale. Jeg kender godt det der med, at man har meget på hjerte, om end vi nok ser noget forskelligt på kulturpolitikken. Men der er trods alt nogle ting, hvor vi har et fælles fokus, kan jeg konkludere, bl.a. på børn og unge, og hvordan de bør have ret til netop at udleve og opleve kunsten og kulturen.

Når ordføreren så siger, at det, der kan stå selv, skal vi ikke give støtte til, er ordføreren så med på, at det kommer til at udelukke en lang række af de projekter, der netop er målrettet børn og unge? Lad mig komme med et eksempel, et rigtig godt eksempel fra Aarhus Teater, der har et virkelig godt projekt, der hedder »Ej blot til lyst«, rettet mod børn og unge, med teaterkunst, scenekunst, og hvor man også uddanner lærerne. Det ville man jo så nedlægge, fordi det ikke ville være noget af det, der er rentabelt. Det vil jo ikke være noget, man tjener penge på. Kan ordføreren se, at der er en problematik i, at man fjerner statsstøtten, tager den helt væk og bare siger, at så må man tjene på det, der kan tjenes penge på. Det er dem, der har de fleste penge; det er jo ikke børnene eller de sociale projekter, man tjener penge på.

Kl. 13:08

Den fg. formand (Bjarne Laustsen):

Værsgo til ordføreren.

Kl. 13:08

Katrine Daugaard (LA):

Nej, jeg tror egentlig, at ordføreren komplet har misforstået det, jeg sagde. Det, jeg mener, når jeg siger, at man ikke bør modtage støtte, hvis man kan klare sig på kommercielle vilkår, kunne f.eks. være, at Aqua i deres storhedsdage ikke også skulle være nogle, der modtog støtte, mens alle de gode projekter, som vi jo også lige har uddelt penge til gennem det kulturelle aktstykke – de, der ikke kan få det til at hænge sammen uden, men som er vigtige for sammenhængskraften, og for at bl.a. børn og unge, men jo også voksne får mulighed for at få kulturtilbud flest mulige steder i Danmark og selvfølgelig kulturtilbud af god kvalitet – er meget vigtige. Det er dem, vi ønsker skal modtage støtte.

Kl. 13:09

Den fg. formand (Bjarne Laustsen):

Spørgeren for et yderligere, opfølgende spørgsmål.

Kl. 13:09

Charlotte Broman Mølbæk (SF):

Der er ingen tvivl om, at Aarhus Teater godt kan stå uden lige præcis det her projekt. De kan sagtens sælge deres billetter, køre deres store produktioner osv. Men så kommer vi til at miste lige præcis de projekter, der hiver børn og unge ind i de stærke professionelle teatre, eller eventuelt de samarbejder, de har lokalt, med Scenekunstskolen, der også er lokalt i Aarhus. Aqua har muligvis også – det har jeg faktisk ikke dykket nok ned i – en lang række projekter rettet mod unge, undervisningsforløb osv.

Det er bare for at sige, at min pointe er, at hvis vi fjerner statsstøtten, vil det her ikke være rentabelt, og så falder hele den der markedsteori fuldstændig sammen, fordi kulturen ikke kan stå i sig selv, i hvert fald ikke, hvis vi vil sikre, at børn og unge netop får adgang til og mulighed for at komme ind kunstens og kulturens verden. For det er der bare ikke særlig mange penge i.

Kl. 13:10

Den fg. formand (Bjarne Laustsen):

Værsgo til ordføreren.

Kl. 13:10

Katrine Daugaard (LA):

Jeg ved ikke, hvorfor ordføreren har bidt sig fast i, at et eller andet teatertilbud til børn lige præcis er det, som LA skulle mene skulle være det, der kunne klare sig uden støtte. Det har jeg aldrig sagt. Jeg kender ikke tilbuddet. Der er masser af gode, spændende tilbud for børn og unge, som det er vigtigt at støtte.

Men der er også masser af dygtige forfattere, dygtige musikere, dygtige skuespillere, der tjener masser af penge, både i ind- og udland, og som ikke behøver støtte eller livslang støtte, som der f.eks. blev sat fokus på fra Danmarksdemokraternes side. Det er den type kunstnere, som LA ikke mener skal have del i støttemidler.

Kl. 13:11

Den fg. formand (Bjarne Laustsen):

Tak. Så er det hr. Mikkel Bjørn fra Dansk Folkeparti. Værsgo.

Kl. 13:11

Mikkel Bjørn (DF):

Tak for det. Jeg synes, det var en glimrende tale, og jeg synes også, ordføreren kom ind på nogle interessante tanker. Ordføreren nævner bl.a. det her med, at det, der skal støttes kommercielt, bl.a. er noget af det, som har nogle gode besøgstal. Jeg synes, man kan sige, at det jo i hvert fald afspejler en eller anden form for folkelighed i prioriteringen af midler, altså at man gerne skal appellere til nogen ude i befolkningen, hvis man skal have en støtte fra os herinde. Det synes vi selvfølgelig i Dansk Folkeparti er helt rimeligt. Der er alt for meget kunst og kultur i dag, som er fuldstændig løsrevet fra den almindelige befolkning.

Jeg kunne egentlig godt tænke mig at spørge ordføreren, om ordføreren er enig i, at der er noget kultur, der er bedre end andet, og dermed også noget kultur, som er mere berettiget til støtte end andet kultur.

Kl. 13:12

Den fg. formand (Bjarne Laustsen):

Værsgo til ordføreren.

Kl. 13:12

Katrine Daugaard (LA):

Jeg er fuldstændig enig i, at der er forskel på kvalitet i kultur. Jeg er dog ikke enig i, at det skal være det, som befolkningen allerhelst vil se eller bruge, som skal have mest støtte. Der er masser af kultur, som har et meget, meget snævert publikum, men som det af kulturelle og historiske grunde er megavigtigt at vi støtter fra statens side. Så vi ønsker absolut ikke, at vi når til et sted, hvor det er befolkningen, der skal bestemme, hvem der skal have støtten, i forhold til hvor de bruger flest penge på billetter – eller omvendt, at det er politikerne, sådan som DF jo har foreslået, der bestemmer det. Vi synes faktisk, at armslængdeprincippet er vigtigt at opretholde.

Kl. 13:13

Den fg. formand (Bjarne Laustsen):

Værsgo til ordføreren for et yderligere, opfølgende spørgsmål.

Kl. 13:13

Mikkel Bjørn (DF):

Tak for det. Man kan sige, at det jo allerede er politikere, som i hvert fald i Statens Kunstfond i dag sidder og fordeler midlerne. De er bare ikke valgt til noget, de er bare uformelt politiske.

Men jeg kunne egentlig godt tænke mig at spørge ordføreren til morgensang. For ordføreren kritiserer, at der ikke er mange skoler, hvor man synger morgensang. Derfor kunne jeg godt tænke mig spørge ordføreren, om ordførerens parti, altså Liberal Alliance, kunne tænke sig at bakke op om en idé fra Dansk Folkeparti om at indføre obligatorisk morgensang i alle danske folkeskoler.

Kl. 13:13

Den fg. formand (Bjarne Laustsen):

Værsgo til ordføreren.

Kl. 13:13

Katrine Daugaard (LA):

Hvis jeg lige må svare på det første spørgsmål, der var i de to spørgsmål, du stillede først, i forhold til hvordan vi som politikere her bruger penge, så synes jeg faktisk, at alle de puljer, som vi har gang i, er et strålende bevis på, hvor åndssvagt et system det er, vi har.

Nu har hr. Søren Espersen lige fortalt, hvordan han har prioriteret et big band i Nordjylland. Jeg har prioriteret et big band på Fyn, og sådan er det meget tilfældigt og lemfældigt, hvordan vi her i Folketinget skalter og valter med millioner af kroner. Det er ikke en måde, LA egentlig synes pengene skal bruges på.

I forhold til morgensang synes vi ikke det skal være tvang overhovedet, men vi så meget gerne, at morgensang fyldte mere, og det kan det ikke, så længe vi ikke har dygtige musiklærere, som kan varetage undervisningen.

Kl. 13:14

Den fg. formand (Bjarne Laustsen):

Tak. Så er det hr. Mogens Jensen fra Socialdemokratiet for en kort bemærkning. Værsgo.

Kl. 13:14

Mogens Jensen (S):

Tak for en engageret tale. Man kan jo mærke, der er engagement her; det er skønt. Det, der fik mig op, var, at ordføreren sagde, at der var mange ting, der ikke var med her i redegørelsen, bl.a. børn og unge og musikken. Så tænker jeg bare: Har ordføreren ikke læst redegørelsen? For når du går ind og kigger her på side 29, står der ovenikøbet, at børn- og ungedagsordenen fylder en del på musikområdet. Så det er altså med.

Men hvis vi skal blive ved det med musikken, vil jeg også lige sige, at jeg ikke helt forstod eksemplet. Altså, ordføreren sagde, at sådan nogle som Aqua ikke skulle have offentlig støtte. Har Aqua fået offentlig støtte? Det er jeg ikke bekendt med. Så hvis de ikke har fået, er der vel heller ikke et problem, tænker jeg, for det er vel noget, vi har indarbejdet, at den stærkt kommercielle kultur ikke får støtte.

Til det sidste om Ramasjang, hvor ordføreren nævnte et højt aldersgennemsnit blandt seerne, vil jeg spørge, om ordføreren kunne tænke sig, at det havde med at gøre, at børnene ofte ser det sammen med deres forældre, så at det på en eller anden måde trækker aldersgennemsnittet op? Og hvad er det, ordføreren mener Ramasjang præcist skal gøre for at kunne samle nogle flere børneseere?

Kl. 13:15

Den fg. formand (Bjarne Laustsen):

Værsgo til ordføreren for besvarelse.

Kl. 13:15

Katrine Daugaard (LA):

Åh, der var vildt mange spørgsmål. Jeg skal se, om jeg kan huske dem. Der var først noget om, at ordføreren mener, at det, at vi står med et akut problem med mangel på musiklærere i både førskolen og folkeskolen, fylder i handleplanen. Det mener jeg bestemt ikke det gør, og jeg mener ikke engang, at den rejser det problem, at vi har så stor mangel på musiklærere, der kan give en kvalificeret undervisning til vores børn i musikskolen. Der er heller intet bud på, hvordan vi i fremtiden skal løse det.

Så var der noget med Aqua. Jeg skal ikke kunne sige, om Aqua har modtaget støtte. Det var et tænkt eksempel. Men der er jo masser af store, kendte navne, som hver eneste uge optræder på f.eks. vores regionale spillesteder, og der er der jo noget støtte og honorarstøtte osv., der ryger igennem. Hvordan det bliver givet, og hvor mange der i princippet godt kunne blive booket på de steder, uden at det skulle være med støtte fra staten, kunne være spændende at dykke ned i.

Kl. 13:17

Den fg. formand (Bjarne Laustsen):

Tak. Så er det ordføreren for et yderligere, opfølgende spørgsmål.

Kl. 13:17

Mogens Jensen (S):

Jeg hører, at ordføreren altså ikke, som hun sagde, er bekendt med, at Aqua har fået offentlig støtte, og det er jo fint.

Det, jeg nævnte, var børn og unge og musikken. Det var det, jeg hørte ordføreren sige ikke var omtalt i rapporten, og det er det altså.

Men det sidste var jo spørgsmålet om, hvad det så er, Ramasjang skal gøre – hvad er ordførerens konkrete idéer til, hvad Ramasjang skal gøre for at få nogle flere seere? – og også om aldersgennemsnittet kan have noget at gøre med, at man ser det sammen med sine forældre?

Kl. 13:17

Den fg. formand (Bjarne Laustsen):

Værsgo til ordføreren.

Kl. 13:17

Katrine Daugaard (LA):

Nej, det var ikke børn og unge, jeg generelt snakkede om. Det var musikskoleundervisning, og det var undervisning i musik i folkeskolen. Jeg fortalte f.eks. også, at børn og unge fylder meget, i forhold til at man mener, at de er for meget på Netflix og andre udenlandske medier. Så det fylder bestemt meget. Men problemet med, at vi ikke har musiklærere, fylder ikke, og det bør det.

Ja, folk ser tv med deres forældre, men jeg synes helt generelt, at vi bør interessere os mere for, hvad de unge gerne vil se, hvis vi skal have stærke danske tv-kanaler i fremtiden. For de ser meget lidt dansk tv.

Kl. 13:18

Den fg. formand (Bjarne Laustsen):

Tak. Så er det hr. Søren Søndergaard fra Enhedslisten for en kort bemærkning. Værsgo.

Kl. 13:18

Søren Søndergaard (EL):

Tak. Jeg har to ting i forlængelse af det, hr. Mogens Jensen lige spurgte til. Hvad var egentlig formålet med at nævne det der med gennemsnitsalderen for Ramasjang? Hvad var idéen i det? Hvad var den dybere bagtanke? Tror ordføreren, at der sidder en masse 25-årige og ser Ramasjang, eller hvad?

Mit andet spørgsmål er: Ordføreren fik skabt den konstruktion, at hvis man var betalt eller understøttet af staten, så var man afhængig. Hvis det omvendt var et privat kapitalistisk foretagende, der understøttede en, var man ikke afhængig; så var man uafhængig. Hvad bygger ordføreren det på? Er det nogle konkrete eksempler, som ordføreren har, der kan belyse det? For så vil jeg da godt høre dem.

Kl. 13:19

Den fg. formand (Bjarne Laustsen):

Værsgo til ordføreren.

Kl. 13:19

Katrine Daugaard (LA):

Jeg synes, det er helt vildt, hvis man som kulturordfører ikke interesserer sig for, hvad vi bruger vores 6 mia. kr. i mediestøtte på, og hvem der så er aftagere af produkterne.

Når jeg nævner alder i forhold til tv-kanaler og tv-sening, er det jo ikke uinteressant. Det håber jeg også at Enhedslisten interesserer sig for. Det er helt generelt en vanvittig høj alder, der er, når vi ser på det: 53 år for TV 2's ungdomskanal Echo. Det kan godt være, de så sidder og ser det med deres bedsteforældre, det skal jeg ikke kunne sige – om det bare er det med Ramasjang og forældrene, der så fortsætter hele vejen op igennem ens levetid. Det kan jeg jo ikke vide.

Men jeg synes, det er meget interessant, hvor forskelligt både platforme og tv-stationer bliver set på, når du kigger på generation Z op imod 60+. Det er 60+, som fylder og helt afsindig meget sætter dagsordenen for, hvordan dansk tv bliver præsenteret, og hvad der er på sendefladen. Og ønsker vi i fremtiden, at der stadig væk skal være godt og ordentligt danskproduceret tv, hvilket vi i LA er meget interesserede i, så er det da helt afsindig vigtigt, at vi kigger ind i det paradigmeskifte, som vi står over for.

Kl. 13:21

Den fg. formand (Bjarne Laustsen):

Tak. Værsgo til spørgeren for yderligere et spørgsmål.

Kl. 13:21

Søren Søndergaard (EL):

Jeg må bare konstatere, at der ikke var noget svar på, hvad det der med Ramasjang skulle bruges til. Altså, det indgik bare i en eller anden opremsning uden nogen overvejelser om, hvad det egentlig skulle bruges til, og det synes jeg bare er synd. For nogle af de andre ting synes jeg er meget relevante, men dét var bestemt ikke relevant.

Så vil jeg bare lige sige noget i forhold til Operaen. Kan man forestille sig et sted, hvor der var mere direkte indblanding helt ned i detaljen i forhold til den kunstneriske frihed, og kan man forestille sig, at hvis pengene var blevet bevilget af staten, havde de fået lov til i den grad at gå ind at blande sig i detaljer, som det skete, da det var den privatkapitalistiske fond, der finansierede Operaen? Nej, det kan man ikke, og derfor vil jeg bare gerne have, at ordføreren bekræfter, at nej, det, at man flytter fra statslig understøttelse til privatkapitalistisk understøttelse, er absolut ikke nogen garanti for uafhængighed.

Kl. 13:22

Den fg. formand (Bjarne Laustsen):

Værsgo til ordføreren for besvarelse.

Kl. 13:22

Katrine Daugaard (LA):

Der er meget stor forskel på, om man bruger andre menneskers penge, som vi gør, når vi har med statsstøtte at gøre, og uddeler det, og så på, om et privat menneske eller en privat fond ønsker at bruge deres egne hårdt tjente penge på at give noget kulturelt til Danmark, som Operaen jo er. Det er en stor kulturel gave til Danmark, som vi i Liberal Alliance i hvert fald er meget glade for og taknemlige for. At det så er dem, der bestemmer, om der skal være træ på væggene, eller om det skal være metal, og det tænker jeg der har været ret gode beslutningstagere inde over at vurdere, synes jeg også er fair nok, hvis man bruger sine egne penge på sådan en gave.

Kl. 13:22

Den fg. formand (Bjarne Laustsen):

Så siger vi tak til fru Katrine Daugaard fra Liberal Alliance. Der er ikke flere korte bemærkninger. Og vi går videre i ordførerrækken, og det er til fru Helle Bonnesen fra Det Konservative Folkeparti. Værsgo.

Kl. 13:23

(Ordfører)

Helle Bonnesen (KF):

Tak. »Kultur er alt det vi laver, når vi ikke går på arbejde.« Kan I huske citatet? Det kan jeg. Det gjorde indtryk. For jeg var ikke enig. Og nu viser det sig jo, at der er 170.000 mennesker, for hvem det gælder, at det netop er det, de laver, når de går på arbejde. De var nok heller ikke enige. For kultur er en branche. Det er en branche med udøvende kunstnere, ansatte, omsætning og eksport, hvor man hver dag, hver nat og hvert minut ånder, lever og arbejder for kulturen. Det er en branche, som fortjener at blive værdsat og påskønnet.

Nu har vi faktisk fået den værdsat og måske endda værdisat. Kulturen fylder også økonomisk. Kulturen producerer for langt over 100 mia. kr. om året, har en stor milliardeksport og har hundredtusindvis af ansatte, eller som der står i redegørelsen: ca. 169.203  medarbejdere. Det er godt at få registreret.

Når nu vi har så travlt med at pointere, at det er kroner, øre og arbejdspladser, der fylder i kulturlivet, synes jeg, det er ærgerligt, at vi ikke diskuterer mere kulturturisme. Dansk Erhverv har f.eks. opfordret til at kortlægge konsekvenserne for kulturområdet i erhvervsfremmesystemet, og den vej kunne vi godt bruge mere krudt på.

Så er kultur altså også meget mere end penge. Kultur er også det, der ikke giver værdi på den økonomiske bundlinje. Det er sammenhængskraften, dannelsen, kulturarven og kulturhistorien. Jeg brænder både for Danmark og for at danne bro, men omvendt har regeringen jo også sat pris på netop kulturhistorien, for en store bededag koster 3,5 mia. kr., så måske hænger dét alligevel sammen. Men tak til ministeren for en faktuel redegørelse. Det er meget tiltrængt med data, og man kan jo godt kalde det sådan en ny ordførers bedste startkit. Så tak for initiativet.

Det er den første redegørelse i 25 år – ikke siden Ebbe Lundgaard har vi haft en – og der er jo sket en hel del med kulturen i de mange år. Så derfor kunne det også have været spændende at se: Har vi fået noget nyt? Det er altså, at vi ikke har lidt mere udvikling i redegørelsen, og jeg ved, jeg bliver krævende, men der bliver nævnt et par sammenligningstal hist og pist, men redegørelsen er meget et øjebliksbillede mere end en redegørelse over de 25 år, som vi jo har tørstet efter. Men det er fint, jeg anerkender det, og det er en rigtig, rigtig god start.

Nu har vi så en redegørelse. Så har vi så arbejdet bagefter. Vi står her i maj, foråret er forbi nu, og det nærmest fløj af sted, vi har travlt. Vi har store opgaver foran os, museumsreformen f.eks. Det bliver en svendeprøve; to kulturministre i træk har tidligere forsøgt, har nedsat arbejdsgrupper, har haft drømmen om at rydde op, revurdere og turde at bryde noget. Nu har vi så den tredje kulturminister i træk med en ny arbejdsgruppe, så hermed en opfordring til os og til kulturministeren om at gribe det, fange det, før det er for sent. Mens vi venter, åbner nye museer, andre udvikler sig, kriterier dør ud, så vi har travlt.

Redegørelsen nævner, at cirka en tredjedel af danskerne ikke er i kontakt med kulturverdenen, og selv om redegørelsen er ny, er nyheden gammel. Og er det et problem? Skal man tvinge kulturbrug ned i danskerne, som var de gæs, der var på vej til at blive foie gras? Nej. Men folk skal have viden om, at den er der. De skal have tilbuddet. Den skal være tilgængelig, og de skal vide, at de indgår i vores fælles historie og det fællesskab, som det danner. Den opgave skal vi til gengæld tage meget alvorligt.

Regeringen har nævnt, at et kulturpas kan være en del af svaret. Og hvis man nu er en ung person, der ligger derhjemme under dynen med angst og skolevægring, tror jeg ikke et kulturpas er det, der gør, at man pludselig springer ud ad døren. Jeg er faktisk i tvivl om, om man overhovedet vil gå op i at have fået det kulturpas.

Jeg tror, at mange af de løsninger kommer på andre måder. De kan komme på den store skala og den lille skala. Den store har vi haft eksempler på som f.eks. Tour de France, der ikke bare fik de unge, men hele landet ud af hjemmene, ud på landevejen for at deltage, fejre, være en del af det fællesskab. Og på den lille skala kan det ske kommunalt, det kan ske i et kulturhus, hvor man lokalt forankret kan række ud og inddrage. Begge dele af spektret er vigtige, og de kan være med til at opfylde en vision om tilgængelighed.

Kl. 13:28

Selv om vi er et lille neurotisk land beboet af smilende glade eller måske netop derfor, har vi et rigt kulturliv. Redegørelsen viser, at vi har en imponerende bredde, fra arkitektur, e-sport, streaming, opera, og det er virkelig dejligt at se, at kulturen rummer så mange farver og så mange facetter. Men stadig væk er der jo områder, som man må lede lidt efter, f.eks. maden, moden, de mange frivillige, de uundværlige frivillige, som hver står med administrativt bøvl og regelbyrder. De frivillige, især i forenings- og idrætslivet, er vores fundament i den del af kulturlivet, som netop rækker ud i alle landets kroge, og som for mange børn og unge netop er indgangen til kulturens verden og det at blive en del af et fællesskab, og den indsats kan ikke gøres op i kroner og øre. Den skal tages alvorligt, og den skal ikke tages for givet.

Redegørelsen viser også, at den kommunale indsats jo er enorm. Jeg tror, det er ca. 40 pct. af den samlede investering, og den indsats skal man altså lige anerkende og heller ikke tage for givet, men tværtimod sikre gode spilleregler. Som jeg sagde sidst, da jeg stod her i forbindelse med en kulturdebat: Ingen fremtid uden fortid. Vi skal værne om vores historie, og vi skal sikre talent til fremtiden, og det smerter mig, når talent ikke bliver udviklet. Nogle personer falder simpelt hen bare i gryden, når de er små, og talentet er der, andre er måske den lille landsbypige, som bare tager ind til myretuebyen for at blive til noget, og atter andre skal findes, motiveres og gødes, og hvis vi i Folketinget skal stå her igen om 25 år og se på den udvikling, der har været siden 2023, så kræver det fokus på talent. For i morgen er der også en dag, og måske skal det talent en dag være en af de flere end hundredetusindvis, som beskæftiger sig i kulturbranchen, og som bliver en af dem, der opfylder, at kulturen er alt det, som rigtig mange laver, når de er på arbejde. Tak.

Kl. 13:30

Den fg. formand (Bjarne Laustsen):

Tak for talen. Så er der et par korte bemærkninger, og den første er fra fru Charlotte Broman Mølbæk fra SF. Værsgo.

Kl. 13:30

Charlotte Broman Mølbæk (SF):

Tak for det. Og tak for en fin tale. Jeg bed også mærke i, at ordføreren er lidt optaget af en museumsreform, og det kommer vi forhåbentlig til at arbejde videre med i efteråret. Jeg blev så nysgerrig efter at høre, hvad Konservative mener i forhold til en museumsreform og eventuelt en merfinansiering. Mener ordføreren og Konservative – uden at man selvfølgelig behøver at lægge hovedet på blokken og love penge – at det godt kan være et nulsumsspil? Det er mere for at høre: Hvor ligger vægten henne?

Kl. 13:30

Den fg. formand (Bjarne Laustsen):

Værsgo til ordføreren.

Kl. 13:30

Helle Bonnesen (KF):

Lad mig starte med sige, at vi i hvert fald ikke er ude efter, at det skal være en spareøvelse – det ligger helt fast. Jeg synes, det er vigtigt, at man ser på selve fordelingen og selve reformen, før man taler penge. Altså, hvad er det for en reform, vi vil have? Og hvad er det for nogle kriterier, vi vil have? Der er nogle af de kriterier, vi arbejder efter i dag, som måske er sværere for nogen at opfylde, som giver mening for nogen, men ikke giver mening for andre. Vi har jo også tidligere her i dag talt om, hvordan man skal vægte alt fra tilgængelighed, folkelighed, om det er elitært, internationalt, og det vil selvfølgelig være i et samspil. Så jeg synes, det er rigtig vigtigt, at vi ser på kriterierne, før vi taler om pengene; men som udgangspunkt skal det ikke være en spareøvelse.

Kl. 13:31

Den fg. formand (Bjarne Laustsen):

Så er det hr. Mogens Jensen fra Socialdemokratiet for en kort bemærkning.

Kl. 13:31

Mogens Jensen (S):

Også herfra tak for en god tale. Ordføreren gjorde en del ud af at sige, at kulturlivet også er et erhverv og en branche, som også skaber indtægter og arbejdspladser osv. Det er jeg jo fuldstændig enig med ordføreren i. Det, jeg vil høre om, er, at ordføreren også siger, at man skal ikke tvinge kultur ned i halsen på nogen, og det er vi jo enige om. Men jeg går ud fra, at kulturordføreren anerkender, at der er 30 pct. af befolkningen, som på en eller anden måde ikke får mulighed for at bruge eller bliver eksponeret for de tilbud, der er.

Kunne ordføreren også se en idé i, at man lavede et stærkere samspil mellem kulturliv og erhvervsliv, i form af at man i virksomhederne, på arbejdspladserne i højere grad forsøgte at bruge det til at formidle kunst og kultur, og i højere grad brugte en del af personalepolitikken, trivselspolitikken til noget, hvor vi – ikke ved tvang – måske kunne skabe nogle redskaber derude, der gjorde, at man fik en dobbelt god bundlinje; altså at man både var med til at investere i kunst og kultur, men samtidig fik bedre trivsel og gode forhold for personalet rundtomkring på vores arbejdspladser. Er det en vinkel, som De Konservative kan se sig selv i?

Kl. 13:33

Den fg. formand (Bjarne Laustsen):

Tak. Og værsgo til ordføreren.

Kl. 13:33

Helle Bonnesen (KF):

Altså, jeg vil gerne lige starte med at sige, at jeg jo selvfølgelig ikke er begejstret for de 30 pct. Jeg synes, det ville være skønt, hvis der var flere, der var engageret, men vi skal være varsomme med måden, vi gør det på.

Med hensyn til erhvervslivet er jeg meget enig. Altså, erhvervslivet er netop et sted, hvor folk i forvejen har rigtig mange sociale relationer og fællesskaber, og hvor det også kan blive en del af det at være en enhed, der skal fungere sammen. På en arbejdsplads er der mange forskellige roller, der skal spille sammen, for at det bliver et godt produkt, og der er kultur en god måde at få bundet en enhed sammen til at fungere endnu bedre. Så ja, jeg er meget positiv over for det.

Kl. 13:33

Den fg. formand (Bjarne Laustsen):

Så siger vi tak til fru Helle Bonnesen fra Det Konservative Folkeparti. Der er ikke flere korte bemærkninger. Vi går videre i ordførerrækken og byder velkommen til hr. Søren Søndergaard fra Enhedslisten som ordfører.

Kl. 13:34

(Ordfører)

Søren Søndergaard (EL):

Jeg vil godt starte med at takke ministeren for at have fået udarbejdet og for at have afleveret den her kulturpolitiske redegørelse til Folketinget. Jeg synes, at det er god stil, og at det egentlig burde være et eksempel til efterfølgelse for enhver kommende regering, at den i begyndelsen af en mandatperiode afleverer en sådan redegørelse til Folketinget, hvor man giver sin vurdering af situationen på de kulturelle områder og i forlængelse heraf udpeger nogle af de områder, som man vil gøre noget ved. Og roserne stopper ikke her, for jeg synes langt hen ad vejen, at det er en god redegørelse, som både trækker nogle tankevækkende fakta frem, og som også peger på nogle reelle problemer.

Jeg synes, at det er godt, at redegørelsen gør op med den myte, at deltagelse i kultur er noget overskudsagtigt for en mindre del af befolkningen. En ting er, at 95 pct. af befolkningen lytter til musik eller ser film og serier derhjemme, men det fremgår også af undersøgelsen, at over 70 pct. af den danske befolkning inden for 3 måneder konkret har været aktive kulturforbrugere uden for deres eget hjem ved, at de har været henne på et bibliotek, på et museum, i biografen, til koncert eller scenekunst eller har været til flere af de her aktiviteter.

Jeg synes, at det er tankevækkende alene, at vores biblioteker i en 3-månedersperiode besøges fysisk af omkring 40 pct. af befolkningen. Det tal overraskede mig, og det rejser i hvert fald i mit hoved spørgsmålet: Prioriterer vi bibliotekerne højt nok? Altså, det er jo helt vildt, hvor mange der bruger bibliotekerne. Det er i øvrigt det dobbelte antal af dem, som overværer en sportsbegivenhed som tilskuer. At bruge eller at deltage i kultur er ikke fløde i kaffen. Det er et fuldstændigt fundamentalt behov og et dagligt livsvilkår for hele den danske befolkning.

Jeg synes også, det er godt, at redegørelsen gør op med den myte, at penge til kultur er penge ned i et eller andet stort bundløst hul, som ikke interesserer ret mange mennesker. Alene den direkte produktion i kulturerhvervene, nævnes det, havde en værdi på over 100 mia. kr. svarende til 2,4 pct. af den samlede danske produktion; og omsat til arbejdspladser svarer det til ca. 170.000 med afledte effekter. Og jeg må indrømme, at jeg synes, at det er stærkt underholdende, at redegørelsen finder behov for dér at perspektivere disse tal ved at oplyse, at kategorien: landbrug, skovbrug og fødevarer til sammenligning kun står for en direkte produktion på 87 mia. kr. og 1,9 pct. af den samlede produktion – det er stærkt underholdende.

Jeg synes også, at der er en udmærket gennemgang af de forskellige områder. Jeg synes dog, at der er en mangel ved, at spørgsmålet om hele amatørkulturen ikke vægtes nok. Det synes jeg er et problem, fordi de enkelte borgeres deltagelse ikke bare som tilskuere, men som aktive udøvere er utrolig vigtig, både som fødekæde, men jo også, fordi det har en værdi i sig selv. Altså, der er mere end 150.000, tror jeg, organiserede amatører, som spiller teater eller musik i deres fritid; der er 600 amatørorkestre, der er masser af kor og alt det der, og det er jo ekstremt vigtigt. Jeg tror, at vi i kommende redegørelser skal prøve at få det skrevet ind, både forhold til at belyse, hvor omfangsrigt det egentlig er, men også i forhold til at få det sat ind i en ramme, fordi det jo også vil lede os til det spørgsmål – og det er, om ikke direkte, berørt nederst på side 28 – om de lange ventelister til musikskolerne.

Jeg hørte forleden dag i det program, der hedder P4 København – og jeg går ud fra, det er rigtigt – at der i København og vistnok også Frederiksberg tilsammen var en venteliste på tusind til musikskolerne. Det synes jeg altså er et kæmpemæssigt problem. Det er tusind mennesker i det område tæt på os her og selvfølgelig endnu flere over hele landet, som ikke får mulighed for at få den glæde ved at spille musik selv, og måske – ikke fordi det er det vigtigste – går vi endda også glip af nogle talenter, der kunne blive fremtidens stjerner. Og igen vil jeg sige: Det er ikke det vigtigste for mig, men det går vi måske også glip af. Så det er da et kæmpemæssigt problem.

Kl. 13:39

Der er en række områder, hvor man påpeger problemer. Det er lidt mere tyndt, når det kommer til, hvad der så konkret skal ske. Det kan være, at idéen er, at det tager vi senere, men jeg vil godt nævne nogle af de steder, hvor man sådan siger noget, der skal gøres. Altså, musikhandlingsplanen er aftalt, og man vil lave de her kulturpas til unge, som hverken i uddannelse eller job.

Jeg kan ikke undlade at komme med den bemærkning, at det var jo så dumt, at man startede med at afskaffe det kulturpas, vi jo havde lavet, til de 40.000 fattigste familier i Danmark. Vi havde jo netop under den tidligere regering truffet en beslutning om, at netop de mest udsatte unge ikke skulle forhindres i at gå til musikundervisning eller forhindres i at gå til fodbold eller i biografen. Derfor havde vi jo afsat et beløb direkte til den gruppe mennesker, som de kunne bruge kun til det formål. Okay, det afskaffede den nye regering så – det synes jeg var rigtig dumt. Nu vil man så lave noget andet til nogenlunde den samme gruppe – det synes jeg er rigtig godt. Lad os diskutere konkret, hvordan det kan gøres.

Museumsreformen nævnes, og mindre bureaukratisk bøvl for foreninger nævnes, og det er rigtig vigtigt. Foreningsarbejdet er en grundpille i den danske kultur.

Men der er også andre eksempler, hvor det er lidt mere uklart, hvilken retning man så går i. Man nævner den meget skæve støtte fra kommunerne. I 2022 giver nogle kommuner 860 kr. pr. indbygger, andre giver 3.490 kr. pr. indbygger – næsten fire gange så meget. Hvad gør vi ved det? Altså, man kan jo anlægge det synspunkt og sige, at det er det kommunale selvstyre. Så skal vi bare heller ikke høre noget brok fra de kommuner, der så ikke har så meget kultur. Så må vi sige, at de må vælge nogle andre politikere. Eller er det noget, hvor vi skal sige, at der er et vist minimum, også på kulturområdet, som man skal have ret til, sådan som vi har på andre områder.

Et andet eksempel, der kan læses i rapporten, og jeg citerer, at »i de kunstneriske brancher har mange kunstnere og kulturarbejdere svingende og ustabile indtægter«. Det er helt rigtigt, og det så vi jo ikke mindst under coronaen. Det gav jo et kæmpeproblem, at vi skulle til at udrede, hvordan rigtig mange mennesker måtte stykke deres liv sammen af en lille indtægt her og en lille indtægt der, lidt arbejdsløshed osv. osv. – men hvad gør vi ved det? Hvordan kommer vi videre med det? Hvad er det næste skridt?

Et tredje eksempel, jeg vil nævne, er techgiganterne, hvor der helt rigtig står i redegørelsen, at »tech-giganterne har på kort tid har fået enorm indflydelse på vores samfund, kulturliv og demokrati«. Det er fuldstændig rigtigt. Og så står der:

»F.eks. øgede Google og Facebook og Linkedin deres andel af de danske annonceindtægter fra 13 pct. i 2011 til 44 pct. i 2021.« 

Det er fuldstændig rigtigt. Og jeg kan jo tilføje, at hvis man ser på de elektroniske annoncer, er techgiganter og streamingtjenester totalt dominerende, og det underminerer jo finansieringen af danske medier; det underminerer finansieringen af dansk kultur. Og derfor er det jo, at vi må have diskussion om, hvordan vi så finder midler til at finansiere dansk kultur. Hvordan finder vi midler til at finansiere danske medier?

Under den gamle regering blev der jo lavet et medieforlig, der sagde, at vi skulle have et kulturbidrag på 6 pct., som jo på sigt ville være med til netop at finansiere f.eks. dansk film og andre ting på det område. Men hvad er linjen her? Altså, der er et kæmpemæssigt hul, der skubbes foran. Jeg håber selvfølgelig, at vi snart kan afslutte en medieaftale, hvor det bliver på 6 pct. Jeg er måske realistisk nok til at sige, at det bliver det ikke, men det ændrer jo ikke ved, at hullet så opstår, og at hullet er der, og at hullet skal fyldes. Så vi har en stor diskussion foran os, der hedder finansiering af det kulturliv, vi gerne vil understøtte.

Jeg må sige, at jeg ikke er tilfreds med en forklaring, der hedder, at vi kan bare lade det private klare det – så kører det fint. Til idéen om, at private fonde – f.eks. A.P. Møller Fonden – betjener sig af egne penge, kan man jo sige, at en meget stor del af deres fondsmidler jo netop er noget, som er kommet via skattefradrag, altså hvor andre må betale skat, men hvor de jo så har fået en skatterabat. Og vi så jo netop f.eks. i forbindelse med Operaen, hvordan der var en fuldstændig direkte indblanding i den kunstneriske frihed, helt ned i detaljen. Og der må vi i hvert fald være sikre på, og vi skal arbejde for, at når staten bidrager til den type projekter, hvad enten det er gennem Statens Kunstfond eller andet, så skal der være den armslængde, der gør, at man ikke træffer beslutninger, der går ud over den kunstneriske frihed. Den kunstneriske frihed er helt afgørende. Tak for ordet.

Kl. 13:44

Den fg. formand (Bjarne Laustsen):

Tak for talen. Der er en række korte bemærkninger. Den første er fra hr. Søren Espersen fra Danmarksdemokraterne. Værsgo.

Kl. 13:44

Søren Espersen (DD):

Tak, og tak til Søren Søndergaard. Tidligere i processen kunne hr. Søren Søndergaard slet ikke styre sit raseri mod Mærsk, fordi Mærsk Mc-Kinney Møller var så elskværdig at give os en opera. Men det, jeg egentlig vil spørge om, er, om det ikke er korrekt, at da han fremlagde sit projekt, stod der alt det her. Københavns Kommune nikkede begejstret, og det tror jeg i øvrigt også staten gjorde. Er det ikke fuldstændig korrekt, at det var vores egen skyld, at han, som jo egentlig er udøvende i kunststøtte, har lov til at bestemme, hvordan den kunst skal være, og hvad for noget kunst der skal være inden for hans vægge?

Kl. 13:45

Den fg. formand (Bjarne Laustsen):

Værsgo til ordføreren.

Kl. 13:45

Søren Søndergaard (EL):

Først og fremmest går jeg ud fra, at vi er enige om det, der er fakta, nemlig at de penge kunne gives på grund af en fantastisk skatterabat, som ikke kommer andre til gode. Altså, man gik ind og sagde, at den her fond kan få en kæmpemæssig skatterabat, og derfor kunne den give så mange penge til det her projekt. Og så vil jeg sige, at hvis staten gav penge til et eller andet kunstværk, og jeg opfatter Operaen som et kunstværk, og der er en internationalt anerkendt arkitekt, der er ansat til at sørge for, at det kunstværk bliver formidlet på den bedst mulige måde, så håber jeg ikke, at staten ville gå ind at blande sig. Så er det sådan set ligegyldigt, hvad man har skrevet under på på forhånd. Det er et problem.

Jeg synes, kunstens uafhængighed, også i det her tilfælde, når vi snakker om arkitekturkunsten, selvfølgelig inden for nogle økonomiske rammer, hvor det er muligt, skal respekteres.

Kl. 13:45

Den fg. formand (Bjarne Laustsen):

Værsgo til spørgeren.

Kl. 13:46

Søren Espersen (DD):

Jeg synes ikke helt, der bliver svaret på det, jeg spørger om. Jeg bad om en bekræftelse på, at det her ikke var Mærsks skyld eller Mærsks ansvar. Det var Københavns Kommunes ansvar, og det var statens ansvar. Er det ikke korrekt?

Kl. 13:46

Søren Søndergaard (EL):

Det er fuldstændig rigtigt, at staten gjorde det muligt, men det var jo ikke staten, der blandede sig. Altså, staten gjorde det muligt, at Mærsk kunne blande sig helt ned i detaljen, og det skete, ikke? Det var jo bare det, der var mit argument. Det, at man overlader det til private investorer, er ikke nogen garanti for, at de ikke blander sig. Så skal man i hvert fald garantere sig for det på forhånd ved at skrive det ind i kontrakten.

Kl. 13:46

Den fg. formand (Bjarne Laustsen):

Så er det hr. Mogens Jensen fra Socialdemokratiet for en kort bemærkning. Værsgo.

Kl. 13:46

Mogens Jensen (S):

Tak, og også tak til hr. Søren Søndergaard for et mangeårigt godt samarbejde og for en rigtig god tale her. Jeg er helt enig i betragtningerne om amatørkulturen, altså der, hvor folk jo får en mulighed for selv at prøve kræfter med nogle af de her kunstformer, som vi også har professionelt. Det er jo en vigtig del af fødekæden. Så jeg er enig med hr. Søren Søndergaard i, at det måske burde have haft mere opmærksomhed. Det kan det jo stadig væk få.

Så vil jeg spørge ind til det med kulturpasset, for jeg synes jo, det er en vigtig opgave for os at prøve at se, hvordan vi kan få nogle af de her unge til måske at blive stærkere og komme ind i fællesskabet igennem kulturen. Jeg hørte ordføreren lidt sige, at måske skulle man have bevaret det, vi havde under coronaen. Men tror ordføreren, at det er løsningen, altså at det bare er at få nogle penge ind på kontoen? For det er jeg ikke sikker på at det er. Det er også derfor, at jeg tror, at man skal prøve sig frem med forskellige former og prøve nogle forskellige ting af for at nå lige præcis den her målgruppe, som måske ikke er dem, der først og fremmest lige står i kø til at bruge et kulturtilbud. Men har ordførerne nogen idéer?

Kl. 13:47

Den fg. formand (Bjarne Laustsen):

Værsgo til ordføreren.

Kl. 13:47

Søren Søndergaard (EL):

Vi står over for to problemer. Vi står over for en gruppe, som er fattig, og for hvem pengene spiller en afgørende rolle: Man ikke har råd til at gå i biografen med de andre, fordi pengene ikke er til det derhjemme, man ikke har råd til at være i fodboldklubben, eller man har måske lige råd til at være i fodboldklubben, men afstår så, fordi der kommer nogle ekstra udgifter i forbindelse med nogle ture, som man ikke kan gå hjem og få dækket hos far eller mor. Det er det ene problem.

Så er der, som også SF har gjort opmærksom på, et andet problem – det er fuldstændig rigtigt – der drejer sig om, at det ikke er nok med penge. For nogle vil det være nok; for andre er problemet mere  omfattende. Der må der så at sige opbygges et apparat omkring det at inddrage folk, altså at give folk mulighed for at være med, når det ikke sker automatisk. Så jeg er fuldstændig enig i, at den ordning, vi havde, ikke var tilstrækkelig. Men jeg synes måske, at det, at man fjerner ordningen, fordi den ikke er tilstrækkelig, uden at have noget i stedet for, ikke var så klogt. Men jeg håber, at vi kan finde frem til noget, som opfylder begge formål.

Kl. 13:49

Den fg. formand (Bjarne Laustsen):

Tak. Så er det fru Katrine Daugaard fra Liberal Alliance for en kort bemærkning. Værsgo.

Kl. 13:49

Katrine Daugaard (LA):

Jeg kan forstå på ordføreren, at kultur er meget slemt, hvis det er privat. 2,5 mia. kr. synes jeg immer væk er noget af en kulturgave at give til Danmark. Jeg nyder i hvert fald, at den er her.

Jeg kunne godt tænke mig at høre noget, i forhold til at ordføreren var inde på musikskoler og ventetider osv. Det kan jo undre mig, når jeg kigger på Københavns Musikskole, at der går så få, i forhold til hvor stor byen er, sammenlignet med hvor mange der går i resten af landets musikskoler. Men omvendt tænker jeg, det også skyldes, at underviserne i større grad herinde i byen faktisk laver deres egne private tilbud. Er det så også dårligt at benytte sig af dem?

Kl. 13:50

Den fg. formand (Bjarne Laustsen):

Værsgo til ordføreren.

Kl. 13:50

Søren Søndergaard (EL):

Jeg ved simpelt hen ikke, hvor ordføreren har fået den opfattelse fra, at jeg synes, at fordi det er privat, er det dårligt. Jeg kender massevis af privat støtte til kultur, som er udmærket. Det var slet ikke det, der var udgangspunktet for diskussionen. Det, der var udgangspunktet for diskussionen, var én ting, nemlig om alene det, at vi flyttede fra statslige midler til private midler, medførte en større kunstnerisk frihed. Svaret på det er nej. Det betyder ikke, at der ikke kan være kunstnerisk frihed, både når det er statsligt, og når det er privat. Men det garanterer det ikke i sig selv. Det var det eneste, den diskussion handlede om.

Mig bekendt er de tilbud, der foregår i privat regi på musikskolerne, dyre for den enkelte. Og de er især dyre for de grupper, som har vanskeligst ved at skaffe midlerne. Derfor skaber det selvfølgelig en social skævhed. Jeg synes, at det bør være en opgave også for Københavns Kommune. Det skal være en opgave også for Københavns Kommune at sikre, at alle, som har lyst til at spille på et instrument eller gå på en kulturskole, kunstskole, billedskole, har mulighed for det.

Kl. 13:51

Den fg. formand (Bjarne Laustsen):

Værsgo for yderligere et spørgsmål til Katrine Daugaard.

Kl. 13:51

Katrine Daugaard (LA):

Men når det er dyrere at gå i musikskole, er det jo, fordi det er dyrere at drive, end hvis jeg som privat sanglærer underviser i sang. Så kan jeg jo gøre det til en billigere penge, i hvert fald hvis jeg er ligeglad med at spare op til pension eller sådan nogle ting, som jeg jo som lille selvstændig ikke nødvendigvis skal have med. Der er nogle andre regler i en musikskole. Og man kan vel bare søge et privat tilbud, som jo er billigere.

Kl. 13:51

Den fg. formand (Bjarne Laustsen):

Værsgo til ordføreren.

Kl. 13:51

Søren Søndergaard (EL):

Der er forskellige argumenter omkring det her. Hvis det tal er rigtigt, altså at der er 1000, der står på venteliste, er det, fordi de ønsker at være dér, og det er ofte holdundervisning, hvor man er sammen med nogle. Og det er jo en meget vigtig del af det at spille musik. Det er, at du er en del af et hold. Derfor er det ikke det samme, selv hvis det økonomiske kunne betale sig. Men det synes jeg da, vi skal undersøge, altså om det er sådan, at de der 1000 mennesker i København og på Frederiksberg kunne gå hen og få nøjagtig det samme tilbud til en billigere penge. Det er ikke, hvad jeg har forstået.

Kl. 13:52

Den fg. formand (Bjarne Laustsen):

Tak. Så er det hr. Jan E. Jørgensen fra Venstre for en kort bemærkning.

Kl. 13:52

Jan E. Jørgensen (V):

Tak for det, og tak til Enhedslistens ordfører for en som altid engageret tale. Enhedslistens rolle er jo ofte at være dem, der sådan kigger magthaverne kritisk efter i sømmene. Men der er jo en undtagelse, hvor det rent faktisk er Enhedslisten, som er magthavere, nemlig i Københavns Kommune, hvor Søren Søndergaards partifælle Line Barfod er topscorer med 17.284 stemme, og hvor Enhedslisten fik næsten hver fjerde stemme, altså 24,6 pct. af stemmerne, og er suverænt det største parti i Københavns Borgerrepræsentation. Og så er det i København, at der er næsten 1.000 elever på venteliste til musikskolen. Det er i København, at man bruger færre penge på kultur pr. indbygger end landsgennemsnittet; man bruger pr. indbygger det halve af, hvad man bruger i en kommune som Tårnby. Hvordan hænger det sammen? Hvorfor sover Enhedslisten i timen, når det drejer sig om kulturspørgsmål i Københavns Kommune?

Kl. 13:53

Den fg. formand (Bjarne Laustsen):

Værsgo til ordføreren.

Kl. 13:53

Søren Søndergaard (EL):

Det har jeg også spekuleret over, og så kom jeg i tanker om, at der engang var en herinde i Folketinget, der fortalte mig, at hvis man skal have noget gennemført, skal man kunne tælle til 90. Altså, så er det ikke nok, at man bare har 10 pct. af stemmerne eller 25 pct. af stemmerne. Og jeg tror også, at hr. Jan E. Jørgensen engang har været medlem af et parti, der var i den situation at være det største parti her i Folketinget og alligevel ikke kunne få ret meget igennem. Det, at man har 25 pct. af stemmerne i København, gør jo ikke, at man bestemmer i København. Jeg synes i øvrigt ikke, at den ordning, man har i København med magistratsborgmestre, er fuldstændig forplumrende, i forhold til hvem der har ansvaret. Men Enhedslisten har hverken flertallet i København eller har været i stand til at få borgmesterposten, fordi der har været et flertal imod det uden om Enhedslisten, og sidder i øvrigt heller ikke på kulturområdet.

Kl. 13:54

Den fg. formand (Bjarne Laustsen):

Værsgo til spørgeren.

Kl. 13:54

Jan E. Jørgensen (V):

Nej, og det kan man jo også spørge om hvorfor Enhedslisten ikke gør. Altså, da Alternativet skulle vælge en borgmesterpost, gik man jo netop efter kulturministerposten. Den har Venstre tidligere haft, og Konservative har haft den. Enhedslisten har mig bekendt aldrig haft den. Der kan man jo også spørge, hvorfor Enhedslisten ikke prioriterer det højere. Men man har netop indgået et budgetforlig uden om Socialdemokratiet, altså uden om overborgmesteren. Mig bekendt blev der ikke i disse forhandlinger fra Enhedslistens side stillet et ønske om at bruge flere penge på kulturområdet. Hvem er det, der blokerer for at bruge flere penge på kultur i København? Det er ikke Venstre.

Kl. 13:55

Den fg. formand (Bjarne Laustsen):

Værsgo til ordføreren.

Kl. 13:55

Søren Søndergaard (EL):

Var Venstre i øvrigt ikke med i det forlig? Hvorfor er det så ikke Venstre? Altså, vi er fælles om glæderne, og vi er fælles om sorgerne. Jeg ved ikke, hvorfor det er sådan i København, og det er klart, at selvfølgelig skal vi have en diskussion med Københavns Kommune. Det skal vi i øvrigt også have af andre grunde. Men vi skal have en diskussion med Københavns Kommune om deres satsning på kultur, og det skal vi have, fordi de ikke kan leve på, at der er en række statslige organisationer, der helt korrekt og fuldstændig fornuftigt, synes jeg, er placeret i Københavns Kommune. Det må ikke være en sovepude for dem, ligesom det ikke er en sovepude for Tårnby Kommune, som også kunne udnytte en masse af de faciliteter i København, men som alligevel er dem, der bruger allerflest penge på kultur i hele landet.

Kl. 13:56

Den fg. formand (Bjarne Laustsen):

Tak. Så er det hr. Mikkel Bjørn fra Dansk Folkeparti for en kort bemærkning. Værsgo.

Kl. 13:56

Mikkel Bjørn (DF):

Tak for det. Jeg noterede mig ordførerens bemærkning om, at det, at man overlader til private investorer eksempelvis at investere i kunst og kultur, ikke er garantien for, at de ikke blander sig, og det synes jeg jo er en interessant bemærkning, som jeg overhovedet heller ikke er uenig i. Det, at det er private, der investerer, er ikke en garanti for den kunstneriske frihed. Det er fuldstændig rigtigt, og derfor vil jeg jo spørge ordføreren, om ordføreren dermed også er enig i, det, at vi overlader det til Statens Kunstfond at sidde og fordele medierne, faktisk heller ikke er en garanti for den kunstneriske frihed, at det heller ikke er en garanti for, at der ikke sidder mennesker med politiske synspunkter og blander sig og foretager prioriteringer, som er i overensstemmelse med deres egne æstetiske eller for den sags skyld politiske værdier. Kan ordføreren bekræfte det?

Kl. 13:56

Den fg. formand (Bjarne Laustsen):

Værsgo til ordføreren.

Kl. 13:56

Søren Søndergaard (EL):

Der er jo i hvert fald en armslængde i forhold til det politiske system og politikerne, og det synes vi er positivt. Den, der vel har mest indflydelse i forhold til det, i forhold til hvem der kan udpeges osv., i det politiske system, er ministeren, som har en vis indflydelse. Og der må man jo gå ud fra, at ministeren repræsenterer et flertal i den danske befolkning. Men det er en indirekte indflydelse og ikke en absolut indflydelse, og det er vi tilfredse med.

Kl. 13:57

Den fg. formand (Bjarne Laustsen):

Tak. Så er der et sidste spørgsmål fra spørgeren.

Kl. 13:57

Mikkel Bjørn (DF):

Jamen dermed er der jo lige så meget armslængde i, at Mærsk så sidder og uddeler penge til ting, som han synes er fornuftige, og som er i overensstemmelse med hans personlige politiske synspunkter eller værdier. Altså, det er jo ikke anderledes. Så jeg ønsker bare at bede ordføreren bekræfte, at Statens Kunstfond kan være et lige så politisk organ som alle mulige andre organer, og at der ikke er nogen armslængde til stede, bare fordi vi politikere ikke blander os. Det er bare en anden arm, der pludselig går ind og bestemmer.

Kl. 13:58

Den fg. formand (Bjarne Laustsen):

Værsgo til ordføreren.

Kl. 13:58

Søren Søndergaard (EL):

Det er meget skægt, hvordan fokus for diskussionen flytter sig. Udgangspunktet var, at jeg opponerede mod idéen om, at det, alene ved at det overgik til private, der med en skatterabat kan investere i kultur, så bliver mere uafhængigt. Det var det, jeg opponerede imod. Jeg har slet ikke udtalt mig om alle de andre ting. I den sammenhæng var det slet ikke mit ærinde.

Kl. 13:58

Den fg. formand (Bjarne Laustsen):

Så siger vi tak til hr. Søren Søndergaard fra Enhedslisten. Der er ikke flere korte bemærkninger. Vi går videre i ordførerrækken til fru Zenia Stampe fra Radikale Venstre som ordfører. Værsgo.

Kl. 13:58

(Ordfører)

Zenia Stampe (RV):

Tak for det, og tak til regeringen for den kulturpolitiske redegørelse. Det er en god overflyvning af kulturområdet. Den ville jeg have været meget glad for at få, dengang jeg var ny kulturordfører.

Men som Socialdemokratiets kulturordfører også sagde, er det jo mere en temperaturmåling og en faktaboks, end det er egentlig politik eller vision. Der er selvfølgelig enkelte nedslag og opmærksomhedspunkter, f.eks. oprydning i forældede strukturer, uligheden i kulturforbrug, ligestilling og skabende udøvende kunstneres rammevilkår. Det er vigtige nedslagspunkter, men det er jo ikke de helt store visioner og mål. De udestår.

Men jeg har til gengæld også en forventning om, at dem kommer vi til på et tidspunkt at diskutere her i Folketingssalen, for det står faktisk i regeringsgrundlaget, at regeringen vil formulere en samlet og ambitiøs kulturpolitik, der skal løfte kunsten og kulturens stilling i samfundet og sætte pejlemærker for de enkelte kunst- og kulturområder, herunder kunstnerisk frihed, kulturarv, kvalitet, publikum, talentudvikling og eksport. Der står også, at regeringen vil nedsætte et råd, der kan afdække og diskutere, hvordan kunst og kultur kan bidrage til at løse tidens store kriser, herunder klimakrisen, naturkrisen, velfærdskrisen og trivselskrisen. De er to afsnit, jeg kender vældig godt, for jeg har selv skrevet dem, og jeg er glad for, at de stadig væk står i regeringsgrundlaget, selv om vi ikke endte inde i regeringen. Det er nemlig et vigtigt perspektiv for os på kultur, for kultur er mere end bare kultursektor. Det er i øvrigt et perspektiv, som altid har fyldt meget for os i Radikale Venstre.

DEOO – Danske Ensembler, Orkestre og Operainstitutioner har skrevet en kronik op til den her debat, og de var faktisk så søde at gøre mig opmærksom på den kulturpolitiske redegørelse, som min egen, jeg skulle til at sige forgænger, men jeg er dog ikke kulturminister, men som den daværende radikale kulturminister Kristen Helveg Petersen kom med i 1969. Den fyldte 364 sider og indeholdt en meget bred analyse alle samfundsområder: naturvidenskab, lægevidenskab, biologi, samfundsvidenskab osv. Tænk, at en kulturminister på den måde påtog sig et overordnet ansvar for udvikling på tværs af alle ministerområder. Det er jo fantastisk – og det er vores ambition.

Det er jo ikke nok bare at tale kulturen op – det er vigtigt – det er heller ikke nok bare at rette op på strukturelle fejl, selv om det også er vigtigt. Vi udgav faktisk et stort kulturpolitisk udspil lige før valget, som jeg selv betegnede som en slags kulturpolitisk rugbrødsarbejde, altså med fokus på systemfejl, der skulle rettes op. Men det er ikke nok. Vi bør også have en samtale om kunstens og kulturens rolle i den tid, vi lever i. Hvad kan den? Hvad skal den?

Det bliver også berørt i redegørelsen, men meget overfladisk, for det er jo en vej fuld af dilemmaer og svære balancer. For ligesom økonomisk politik ofte bliver gjort op i fordelingspolitik, hvor partierne abonnerer på lidt forskellige balancer, er det jo også sådan med kulturpolitik, fordi kunst og kultur ofte står i spændingsfeltet mellem frihed og fællesskab, mellem tradition og fornyelse. Kunst og kultur kan være en bevarende kraft, der er med til at skabe en national identitet, fastholde traditioner og videregive kultur og skabe kontinuitet, men kunst og kultur er også en forandrende og frigørende kraft, der kan udfordre eksisterende hierarkier og traditioner og skabe ny kultur.

Vi lægger os jo traditionelt lidt forskelligt i Folketinget på den balance. Der er nogle, der abonnerer på lidt mere kulturarv, lidt mindre ny moderne skabende kunst, og der er måske andre, der har en anden balance. Men for os er begge dele fuldstændig afgørende, også fuldstændig afgørende i den tid, vi befinder os i – en globaliseret digital individualiseret tid, hvor vi både har brug for at søge tilbage til rødderne og samles om en national fortælling, men jo også har brug for ny kultur.

Nu skal jeg, inden jeg taler videre, bare lige spørge formanden, om uret her tæller ned, eller det tæller op. Jeg begynder nemlig at blive lidt stresset. (Den fungerende formand (Bjarne Laustsen): Der er 5½ minut tilbage). Okay, tak. Jeg blev pludselig meget stresset.

Jeg skulle ellers lige til at tale om det her samfund i højt tempo og individualisering osv., og det vender jeg tilbage til nu, fordi der nemlig både er plads til – og nu gentager jeg mig selv – at søge tilbage til rødderne, samles om en national fortælling, men også skabe ny kultur.

Kl. 14:03

Jeg er ikke i tvivl om, at nogle af de store kriser, vi står over for, har en meget tung strukturel side. Jeg er heller ikke tvivl om, at der er en vigtig kulturel side af de kriser, vi står over for. Men vi har for vane i Folketinget at forholde os strukturelt til de fleste ting. Kriser bliver analyseret strukturelt; de bliver løst strukturelt. Når klimaet og naturen f.eks. er ved at bukke under, aflæser vi det som et strukturelt problem, som skal løses strukturelt, en systemfejl, som vi skal rette op på gennem en systemændring. Svaret på overforbrug og forurening blev hurtigt en CO2-afgift, det er også en vigtig del af løsningen. Men jeg synes, vi mangler at forstå, at strukturer står i et symbiotisk forhold til kultur. Struktur skaber kultur, men omvendt skaber kultur også struktur. Så kan det også tænkes, at der findes kulturelle løsninger på de store kriser? Er det tilstrækkeligt at gøre det mere økonomisk attraktivt at vælge grønt? Er vi kun økonomiske mennesker, der reagerer på økonomiske incitamenter, eller kan vi også gøre det mere socialt, menneskeligt og kulturelt attraktivt at vælge grønt og bæredygtigt, at bruge sin rigdom på kulturelle oplevelser i stedet for materielle, eller i det hele taget at få et nyt syn på natur og menneske?

Jeg havde selv en ret stor øjenåbner for nylig – og nu går jeg lidt uden for manuskriptet – fordi jeg læste to verdenshistorier efter hinanden. Den første verdenshistorie er skrevet i 1936 og giver egentlig et meget bredt udsnit af forskellige kulturer og er på den måde en sådan meget inkluderende verdensfortælling. Da jeg læste den, tænkte jeg, at nu kan jeg hele verdenshistorien. Så læste jeg for nylig, og jeg er ikke helt færdig endnu, den meget kendte verdenshistorie, der blev udgivet for lidt mindre end 10 år siden, der hedder »Sapiens – En kort historie om menneskeheden«. Det, jeg syntes var så tankevækkende for mig ved at læse den, var, at det første meget lange kapitel egentlig ikke kun handlede om mennesker, det handlede om menneskets samspil med andre organismer.

Jeg ved godt, det kan lyde lidt hippieagtigt, det her, men for mig var det også et bevis på, at vi mennesker også er ved at ændre syn på vores rolle i verden og over for naturen, hvor vi typisk har tænkt: Hvad har vi skabt? Altså, historie handler om civilisationer, krig, ting, som vi har bedrevet. Men at der pludselig i sådan en historie om menneskeheden er et stort afsnit, der handler om den tid, der lå før, vi kom – vi har jo kun været her i 200.000 år – altså alle de milliarder af år, der lå før, og hvad der var der, og hvad for et ansvar vi har nu for det, der var, før vi kom, er et nyt perspektiv, og det er jo også kultur. Jeg tror, at det perspektiv jo også er noget af det, der kan hjælpe os igennem kriserne, for vi kan, som jeg sagde før, ty til CO2-afgifter osv., men der er også noget, der handler om kultur, vores kultursyn, vores menneskesyn, vores natursyn.

Lidt på samme måde er det i forhold til børns trivsel. Vi ser det som et strukturelt problem. Vi diskuterer test, karakterer, lange skoledage, regler for skærme, regulering af tech, og det er alt sammen vigtigt og nødvendigt, for struktur skaber kultur, men igen vil jeg sige, at kultur også skaber struktur. Hvad kan vi gøre kulturelt for at løse den trivselskrise, som vores børn og unge befinder sig i? Kunne vi starte sådan en samtale, selv om jeg godt ved, at den er svær og kultur hurtigt bliver til værdipolitik, og så er vi ved at rive hovederne af hinanden? Omvendt er det jo, fordi det bliver der, der virkelig er noget på spil. Tør vi bruge de kulturelle løsninger til at løse de store kriser? Er vi klar til at ændre på de strukturer, der måtte stå i vejen for at ændre på kulturen, også der, hvor vi går ind over andre ministerområder? Det er den samtale, vi for alvor glæder os til at få.

Og den her kulturpolitiske redegørelse er en fin lille trædesten derhen, men vi håber, at vi kan mødes her næste gang og måske ikke ligefrem have 364 siders læsestof inden da, men jo alligevel en kulturpolitisk redegørelse, der vil lidt mere end bare lave sådan en droneoverflyvning af kulturområdet og lave et par små nedslag, men også tegne konturerne af en ny, ambitiøs kulturpolitik, der tror på, at kultur er en del af problemet nogle gange og også en del af løsningen og noget, der ikke kun kan diskuteres blandt kulturordførere og med en kulturminister, men skal helt ind på alle de andre ministerområder. For ja, struktur har altid også den anden side, som er kultur, og det er der, vi skaber de store resultater; det er også der, de store udfordringer opstår. Så den debat, det perspektiv glæder vi os også til at kunne mødes om her på et senere tidspunkt. Men indtil videre tak for den fine overflyvning.

Kl. 14:08

Den fg. formand (Bjarne Laustsen):

Tak for talen. Helt præcist. Så har vi en kort bemærkning fra fru Helle Bonnesen fra Det Konservative Folkeparti. Værsgo.

Kl. 14:08

Helle Bonnesen (KF):

Tak for talen. Jeg bed mærke i, at ordføreren nævnte, at det var dejligt at se, at Det Radikale Venstre havde påvirket regeringsgrundlaget, nemlig det her med, at kulturen kan løse klimakrise og trivselskrise, og jeg synes, det er rigtig befriende at finde ud af, hvor de sætninger kommer fra, for vi er jo nogle, der ligesom har gået og ventet på, hvordan de blev effektueret, og nu ved vi så, hvorfor de ikke gør det. Men hvis nu Radikale havde været med i regering, kan ordføreren så nævne et eksempel på et kulturinitiativ i forhold til klimakrisen, som man ville have iværksat eller peget på?

Kl. 14:09

Den fg. formand (Bjarne Laustsen):

Værsgo til ordføreren for besvarelse.

Kl. 14:09

Zenia Stampe (RV):

Jeg kunne da f.eks. rigtig godt tænke mig at have en samtale om forskydning af forbrug fra materielt forbrug til immaterielt forbrug. Og det er der helt sikkert nogle der vil mene er dybt intimiderende, fordi man blander sig i folks private valg, men jeg tror på, vi er på vej hen i en ny virkelighed, en ny økonomi, hvor vi bliver nødt til at ændre en del af vores forbrug fra at være materielt til at være immaterielt. Det kunne være kulturelt forbrug. Kulturelt forbrug er jo heldigvis langt hen ad vejen immaterielt, men det kan jo sådan set også bare være ved at få en kultur, hvor det at forbruge bæredygtigt får en anden betydning, en større værdi, giver mennesker mening.

Kl. 14:10

Den fg. formand (Bjarne Laustsen):

Der er ikke flere korte bemærkninger, og så siger vi tak til fru Zenia Stampe. Så går vi videre i ordførerrækken, og det er hr. Mikkel Bjørn fra Dansk Folkeparti som ordfører. Værsgo.

Kl. 14:10

(Ordfører)

Mikkel Bjørn (DF):

Tak for det. Kultur er et emne, der ligger mig meget på sinde, og som ligger Dansk Folkeparti meget på sinde. Det er, hvis man skal koge det ind til benet, årsagen til vores eksistens i dansk politik. Der er der måske nogle, der sidder og tænker, at det da ikke kan passe, for er det ikke udlændingepolitikken, der er Dansk Folkepartis eksistensberettigelse? Men det skyldes jo alene en bekymring for netop vores fælles værdier, fælles historie og fælles kultur. Det er en protest mod den ideologiske omkalfatring af nationalstaten, som indvandringspolitikken tidligere og stadig den dag i dag er et udtryk for. Dansk kultur og vores fælles levevis er vores hjerteblod, og netop derfor bliver udlændingepolitikken central, fordi den er definerende for, hvad det er for en kultur, der bliver givet videre i arv, og hvad det er for en kultur, der kendetegner vores land og vores befolkning fremadrettet.

Med udlændingepolitikken har man bevæget sig væk fra idéen om nationalstaterne som konkrete, virkelige hjemsteder for befolkninger med særegne kulturer og historie, skikke og traditioner og over i idéen om en mere  blank tavle politisk, som politikerne så kan udfylde med deres egne ideologiske luner og indrette efter moralske standarder, der ikke er rodfæstet i en konkret historie og erfaring, men derimod i ideologiske, universelle eller globale principper. Der er tale om en ideologisk opløsning af Danmark som en konkret hjemstavn for en befolkning og en overleveret kultur gennem mere end tusind år, hvor kristendom, arbejdsmoral, myter, fortællinger, litteratur og sangskat har formet mennesker på en måde, de slet ikke er klar over. Det er traditioner, det er omgangsformer, historie, metaforer, ritualer, helte, symboler, humor, skikke, vaner og værdier, holdninger og normer. Vores grundlæggende forestilling om ret og uret er vores bagtæppe, det er det glas, gennem hvilket vi ser verden. Kultur er ikke bare vigtigt, det er essensen af årsagen til Dansk Folkepartis tilstedeværelse i dansk politik.

Indvandring er ikke alene om at udgøre en trussel indenrigs mod vores fælles kultur, også hjemstavnshadet eller med moderne termer wokeideologien er efterhånden vokset til en størrelse, hvor den udgør en reel trussel mod vores samfund. Woke viderefører tankegods fra 1960'ernes kulturelle marxisme og ønsker at genindføre raceadskillelse, kønsdiskrimination og totalitær statsdannelse i en kamp mod ytringsfrihed, meritokrati og videnskab. Woke vil kontrollere samtalen mellem mennesker og gennemtvinge forandringer ved hjælp af uærlighed og udskamning af anderledes tænkende. I wokeismen reduceres mennesker fra individer til kun at være defineret ved deres køn, seksualitet, hudfarve og handicap. Sprog, historie, kunst, musik og litteratur skal alle ifølge wokeideologien renses for ord, elementer og symboler, der afslører og udfordrer idéens bærende grundsøjler. Børn skal indoktrineres med syndsbegreber, der alene knytter an til medfødte og biologiske karakteristika, og individer reduceres til stereotype, ansigtsløse medlemmer af et kollektiv, og kvaliteten af dit bidrag måles og bedømmes på baggrund af din gruppeidentitet.

Aktiviteterne, der fører den her dagsorden frem, dækker sig ind under en paraply, der handler om accept og tolerance og mangfoldighed, men det er ikke et øjeblik den virkelige dagsorden. Målet er at kontrollere samtalen mellem mennesker og skabe forandringer i hele vores magt- og samfundsstruktur ved at forandre vores sprog og udskamme enhver, der ikke bøjer sig i støvet for de nye herskere. Nationalidentitet, kønsidentitet og familieidentitet skal alle nedbrydes, så døren efterlades åben for den politiske og ideologiske identitet, som woke gerne vil påføre os. Mennesker uden rødder og uden identitet er meget lettere at styre direkte ind i den ideologiske helvedeshule, der venter forude, hvis ikke vi siger definitivt fra.

Vi vil gerne i Dansk Folkeparti takke ministeren for den her kulturpolitiske redegørelse. Der er jo flere interessante ting i den. Tilbage står dog helt tydeligt, at ministeren mest af alt ønsker at forvalte. Det hedder i redegørelsen: I Danmark bygger kulturstøtten på armslængdeprincippet. Og så er der en masse ord og sætninger, der roser dette princip højt til skyerne. Man spørger på den baggrund sig selv, om ministeren egentlig vil noget på kulturområdet. Vi i Dansk Folkeparti synes ikke, der er noget i vejen for, at man siger, hvilken retning det er tingene skal bevæge sig i, og bare fordi man udstikker en retning, betyder det jo ikke, at man bruger kunst, som Sovjetunionen eller Nazityskland gjorde, som man ellers kunne få indtrykket af, hvis man læser den kulturpolitiske redegørelse her. Jeg synes, det er en ærgerlig sammenligning, ministeren lægger navn til, med hans afstandtagen til det, at vi som politikere blander os i kultur.

Kl. 14:15

Det gør vi i det hele taget hver eneste dag: Det, at vi har Danmarks Radio, er en politisk prioritering af en kultur frem for en anden; det, at vi har en kultur- og litteraturkanon i folkeskolen i det hele taget; det, at der er noget, man skal lære i folkeskolen og andet man ikke skal; det, at der er en flaglov, der betyder, at man må flage med dannebrog og ikke andre flag, er alt sammen politiske prioriteringer. Vi prioriterer hver eneste dag, og derfor er det et fatamorgana at forestille sig, at der ikke være nogen politisk prioritering til nogen tider, og det er heller ikke en god ting, hvis det var sådan.

Hvad gør man egentlig i de kunstområder, hvor alle kender hinanden, og hvor alle skylder hinanden noget, hvor der netop er en mangel på idéudvikling og kunstnerisk udvikling, fordi alle mener og tænker på samme måde? Det har vi kritiseret i forbindelse med Statens Kunstfond. Danskerne er naturligvis storforbrugere af kultur i allerbredeste forstand. Vi dyrker motion, vi læser, vi går på museum, vi lytter til podcast og bliver klogere, danskerne er kort sagt civiliserede, og det synes jeg dog også, at redegørelsen afspejler.

Jeg spurgte tilbage i februar, om der egentlig var andre selvejende institutioner under Kulturministeriet, som har tidoblet sit budget såsom Statens Kunstfond. Og jeg er glad for, at ministeren kunne afkræfte, at det var tilfældet, men det virker alligevel meget voldsomt. Alle andre danskere skal i disse tider holde for. Der er ældre, der ikke kan komme i bad mere end en gang om ugen, skattetrykket er massivt, danskerne aflevere halvdelen af alt, hvad de tjener, i skat til staten, og de afleverer så meget, at de knap har råd til at købe egne kunst- og kulturoplevelser. Derfor vil jeg også gerne spørge ministeren, om han vil arbejde for en friere kunst, en kunst, der er frigjort af statslige midler og puljer, hvor danskerne selv i højere grad har råd til kunst og kultur. Jeg er også glad for, at ministeren nævner fredede bygninger, men det ærgrer mig dog, at det kun er med en enkelt paragraf. Jeg mener også, vi kan kigge mere på bevaringsværdige huse, for det kan da godt være, at det offentlige ikke skal sætte himmel og hav i bevægelse for kun et enkelt hus, som er bevaringsværdigt, men hvis vi nu har noget helt unikt gennem en samling af bevaringsværdige huse, eksempelvis bymidterne i vores købstæder, vores fiskerlejer osv., skal de selvfølgelig beskyttes, og det kan ministeren hjælpe med, det må han gerne.

Jeg synes lidt, at den røde tråd også mangler i den kulturpolitiske redegørelse, og den røde tråd er naturligvis, at vi med offentlige midler skal understøtte dansk kultur og dansk kunst, danske kunstnere, danske tematikker, vores egen kultur. Danmark er et lille land og et lille sprogområde, og det skal vi da beskytte og udvikle, ikke bare forvalte. Det håber jeg ministeren vil være med til. Det er kun 0,07 pct. af verdens befolkning, der er dansk, og Danmark udgør 0,028 pct. af klodens areal.

Lad mig runde af med at sige, at vores mission i Dansk Folkeparti er klar og uforanderlig: Vi kæmper for vores fælles kultur, vores nationale identitet og vores historie. I en verden, hvor Danmark og det danske sprog er en lille ø, skal vi kæmpe for at bevare vores egen kultur, ikke blot forvalte den. Vi skal fortsætte med at værdsætte og beskytte vores unikke og rige kulturarv lige fra vores fredede bygninger til vores kulturinstitutioner. Jeg vil opfordre regeringen til at tage disse spørgsmål alvorligt og se værdien i det unikke ved vores danske kultur og forpligte sig til at bevare og styrke denne i årene fremover. Tak for ordet.

Kl. 14:19

Den fg. formand (Bjarne Laustsen):

Tak for talen. Der er lige et par korte bemærkninger. Først er det fru Charlotte Broman Mølbak fra SF for en kort bemærkning. Værsgo.

Kl. 14:19

Charlotte Broman Mølbæk (SF):

Tak for det, og undskyld, men jeg vil lige gøre formanden opmærksom på, at det faktisk er Mølbæk. Men det er helt okay. Du er langtfra den første, der begår den fejltagelse. (Den fg. formand (Bjarne Laustsen): Man bruger ikke direkte tiltale.) Undskyld.

Tak for talen, om end jeg må konstatere, at SF stort set er uenige i det hele. Vi kom langt omkring i den her tale, som næsten kunne minde om en oplæsning af DF's ideologiske bagkatalog. Så jeg har et spørgsmål: Mener DF, at ytringsfriheden er vigtig, altså at det fortsat er noget, vi alle sammen skal have ret til i det danske samfund?

Kl. 14:20

Den fg. formand (Bjarne Laustsen):

Værsgo til ordføreren.

Kl. 14:20

Mikkel Bjørn (DF):

Ja, ytringsfrihed er ufattelig vigtigt for Dansk Folkeparti. Det er en af kerneværdierne her i Danmark, og den kæmper vi for hver eneste dag.

Kl. 14:20

Den fg. formand (Bjarne Laustsen):

Så er der mulighed for yderligere spørgsmål fra spørgeren. Værsgo.

Kl. 14:20

Charlotte Broman Mølbæk (SF):

Det er jeg glad for at høre. Så håber jeg også, at DF og ordføreren er med på, at når unge mennesker ytrer sig om, hvad der er krænkende, hvad der er grænseoverskridende, hvad der er okay, og hvad der ikke er okay, så er det også helt okay, fordi de ytrer sig om deres holdning.

En woke dagsorden er ikke noget, der er stadfæstet. Det er ikke en ideologi. Det er ikke en ideologi, der er beskrevet. Det er ikke noget, der er blevet skrevet ind i nogen som helst form for grundlag, men det er et udtryk for, at der er en lang række borgere i det her land, som fortæller om, hvad de mener vi bør gøre, hvad de føler der mangler at blive sagt, og hvad det er, man ikke har lyttet til. Så jeg håber, at DF også fremadrettet vil acceptere det som en del af det danske samfund og en naturlig del af, at man har ytringsfrihed, og acceptere, at  ytringsfriheden også gælder for dem, der har en anden holdning.

Kl. 14:21

Den fg. formand (Bjarne Laustsen):

Værsgo til ordføreren.

Kl. 14:21

Mikkel Bjørn (DF):

Det, at vi har ytringsfrihed i Danmark, betyder jo, at staten ikke kommer med repressalier, hvis man ytrer sig om et eller andet emne. Det betyder ikke, at det, man siger, ikke kan være dybt idiotisk eller forkert i alle mulige henseender. Det, min kritik af den woke ideologi går på, er, at det er en dybt skadelig ideologi, og at det rent ideologisk har nogle dybt, dybt farlige konsekvenser, hvis vi går ned ad den vej. Det handler jo ikke om, at folk ikke har lov at ytre holdninger, der mildt sagt er dårlige.

Kl. 14:21

Den fg. formand (Bjarne Laustsen):

Tak. Og så er det hr. Mogens Jensen, Socialdemokratiet, for en kort bemærkning.

Kl. 14:21

Mogens Jensen (S):

Tak for talen. Noget af temaet havde vi jo for nylig i den debat om et beslutningsforslag, som Dansk Folkeparti havde fremsat, om afskaffelse af Statens Kunstfond, og jeg kan forstå – og det bliver også lidt tematikken her igen – at Dansk Folkeparti gerne vil have, at det er os politikere, der skal træffe beslutning om, hvad det konkret er for kultur- og kunstprojekter eller kunstnere, der skal have støtte. Det er vi i Socialdemokratiet meget uenige i; vi mener, at man skal respektere, at der her også er en faglighed, ligesom det gælder, at vi ikke går ud og peger på, hvilke murere og tømrere eller arkitekter for den sags skyld der skal bruges til at bygge statens bygningsværker osv. Der er en professionalisme og en faglighed her, man skal respektere. Det gør DF tydeligvis ikke.

Men må jeg spørge ordføreren: I forhold til det system, som ordføreren gerne vil indføre, altså hvor der ligesom er politisk kontrol med, hvilken kunst der støttes, og hvilke kunstnere der får støtte, fra MEDIA osv., findes der eksempler på det i nogle lande, som ordføreren sådan er inspireret af eller kan henvise til?

Kl. 14:22

Den fg. formand (Bjarne Laustsen):

Værsgo til ordføreren.

Kl. 14:22

Mikkel Bjørn (DF):

Tak for det. Jeg synes, det er interessant, at spørgeren nævner bygningsværker eksempelvis, og at vi ikke går ind og blander os. Det gør vi da hver eneste dag. Altså, når vi skal bygge bygninger her i København, er der da lokalpolitikere, der sidder og foretager prioriteringer i forhold til det ene eller det andet. Det samme gør vi da her i Folketinget i forhold til alle mulige ting. Så jeg synes, det er en naiv og også en forkert fremstilling af, hvilken form for armslængde vi egentlig har i dag. For armslængden er langt hen ad vejen et fatamorgana.

Så vil jeg sige til spørgeren, at når vi i Dansk Folkeparti gerne vil have, at det i højere grad er politikerne, der skal træffe de her beslutninger, er det, fordi vi gerne vil rykke beslutningskompetencen i forhold til kunst og kultur så tæt på befolkningen som overhovedet muligt, så det er borgerne – i det her tilfælde os som folkets repræsentanter, men i videre udstrækning ved lokale folkeafstemninger eller noget andet – der er med til at bestemme, hvad for en kultur der skal gøre sig gældende i det land, som folk bor i, og hvor de selv finansierer det igennem skattefinansiering.

Kl. 14:23

Den fg. formand (Bjarne Laustsen):

Værsgo til spørgeren.

Kl. 14:23

Mogens Jensen (S):

Jeg tror, alle vil erkende, at når man beslutter sig for, at der skal bygges en ny bygning, er det ikke politikere, der sidder og beslutter, hvad det er for tømrere og murere og fagligheder, der skal anvendes i det byggeri. Det overlader man til professionelle fagfolk. Det er det samme, vi gør, når vi uddeler kunst- og kulturstøtte. Men det kan jeg forstå at man ikke anerkender.

Men så vil jeg spørge ordføreren: Der skal vælges mellem bevillinger til to orkestre; det ene er Concerto Copenhagen, og det andet er Danmarks Underholdningsorkester, og man kan kun vælge ét af dem – hvilket orkester vil ordføreren støtte?

Kl. 14:24

Den fg. formand (Bjarne Laustsen):

Værsgo for en besvarelse.

Kl. 14:24

Mikkel Bjørn (DF):

Det er et godt spørgsmål. Der må jeg simpelt hen være spørgeren svar skyldig. Men jeg anerkender præmissen om, at i teorien kan det ene være mere værdifuldt at støtte end det andet. Det er en helt legitim politisk prioritering. Men jeg tror, jeg ville have svært ved at vælge det ene over det andet. Men det betyder ikke, at det ikke er en prioritering, jeg synes ville være helt legitim at foretage.

Kl. 14:24

Den fg. formand (Bjarne Laustsen):

Så siger vi tak til hr. Mikkel Bjørn. Nej, jeg må bede ordføreren komme tilbage på talerstolen, for der kom – lige på det yderste – et ønske om en kort bemærkning fra hr. Lean Milo fra Moderaterne. Værsgo for en kort bemærkning.

Kl. 14:25

Lean Milo (M):

Mange tak. Jeg beklager, at jeg ikke fik ramt knappen rigtigt første gang, men tak for at komme tilbage på talerstolen. Og tak for talen. Jeg bemærkede, at ordføreren gjorde meget ud af at fortælle, at vi som samfund er en belastning i forhold til de midler, der bliver brugt og investeret i kulturen. Altså, jeg må forstå, at det er en belastning, at vi investerer i kulturen, og at vi bruger statsfinansierede midler til at opretholde kulturen. Er det korrekt forstået?

Kl. 14:25

Den fg. formand (Bjarne Laustsen):

Værsgo til ordføreren.

Kl. 14:25

Mikkel Bjørn (DF):

Jeg har lidt svært ved at sætte fingeren på, hvad spørgeren helt præcis henviser til i min tale. Så der må jeg simpelt hen være spørgeren svar skyldig. Altså, der er jo en kritik af Statens Kunstfond her og den måde, den er foranstaltet på. Det er klart.

Kl. 14:25

Den fg. formand (Bjarne Laustsen):

Spørgeren for en opfølgning.

Kl. 14:25

Lean Milo (M):

Men nu, hvor vi må erkende, at det er en overskudsforretning, og at den model, der så ligger med en armslængde, skaber et økonomisk overskud i vores samfund, kan ordføreren så ikke erkende, at modellen måske er den rigtige at arbejde videre med?

Kl. 14:26

Den fg. formand (Bjarne Laustsen):

Værsgo til ordføreren.

Kl. 14:26

Mikkel Bjørn (DF):

Jeg skal lige forstå det korrekt, altså at Statens Kunstfond skaber et økonomisk overskud i samfundet.

Kl. 14:26

Den fg. formand (Bjarne Laustsen):

Der er ikke flere spørgsmål. Han har brugt sine to spørgsmål. Så siger vi tak til ordføreren og går videre i ordførerrækken. Da jeg ikke kan se, at fru Franciska Rosenkilde er til stede, går vi videre til hr. Kim Edberg Andersen fra Nye Borgerlige.

Kl. 14:26

(Ordfører)

Kim Edberg Andersen (NB):

Tak for det, formand. Inden I sidder og skriver alle de helt skarpsindige kommentarer ned og kan tænke jer at stille spørgsmål til ordføreren, vil jeg sige, at jeg er her som substitut i dag for fru Pernille Vermund. Jeg har naturligvis læst den fremragende redegørelse, og den har været 25 år undervejs. Grunden til, at vi fra Nye Borgerlige er her i dag, på trods af at den sædvanlige ordfører ikke kunne, er faktisk, at vi synes, det er en vigtig redegørelse, som  vi skal støtte op om.

Når man ikke er kulturordfører, og man læser sådan en redegørelse, bliver man imponeret over, hvor bredt Kulturudvalget har valgt at favne. Alt er kultur, lige fra spil til at man står og kaster en buste i havnen herude og får tilskud. Der tror jeg måske, at hvis man skal gøre det her bedre, kunne man måske snævre området en lille smule ind. For jeg har hørt dygtige ordførere på mange områder. Jeg har jo selv 35 ordførerskaber, så det er jo nok det, der har sørget for, jeg kunne følge med i debatten. Der var faktisk gode intentioner på stort set alle andre ordførerområder fra kulturordførerne. Det viser mig også, at i forhold til kultur skal man passe på med ikke at gribe om mere, end hvad godt er. Hvor sætter man så snittet? Ja, det er svært. For jeg har været enig med Enhedslisten og SF i dag, og jeg har været enig med Dansk Folkeparti og Liberal Alliance. Jeg har ikke været helt enig med ministeren, men det er også, fordi han er fra Moderaterne. Det er nogle gange svært at være enig med dem.

Kultur er vigtigt. Men som nordjyde bliver jeg også nødt til at sige, at der er noget sandhed i, at når man bor uden for storbyerne, undres man over, hvorfor 70 pct. af kulturstøtten falder til storbyerne, og kun 30 pct. falder i udkantsområder. Jeg hørte godt, at Moderaterne sagde: Jamen vi er ikke så gode til foreninger herinde. Nej, men så kunne man jo øve sig lidt på det herinde. For det behøves ikke at gøre, at vi ikke har lyst til at gå i teatret, hvis vi bor på Mors, eller har brug for at gå ind at høre et symfoniorkester, hvis vi er så uheldige at bo i Aalborg. Så vi skal huske at dele sol og vind lige og passe på ikke at glemme nogen, bare fordi dem, der sidder i Folketinget, har nem adgang til de store kulturinstitutioner i storbyen. Hvis vi virkelig mener, at kultur er vigtigt for alle, skal vi også huske at dele ud, sådan at alle får.

I Nye Borgerlige har vi som udgangspunkt den her idé med: Lad falde, hvad der ikke kan stå. Og før havde vi jo Liberal Alliance, der havde vores ryg på det. Det synes de så ikke her. Men vi vil faktisk komme jer lidt i møde, for der er kultur i Danmark, der har behov for tilskud – der er kultur i Danmark, der har behov for tilskud. Men jeg bliver også træt i ansigtet, når jeg ved, at der er nogle, der har fået tilskud f.eks. for at kaste en buste i vandet eller for at sømme sin forhud fast på en pæl et eller andet sted. Der er altså grænser. Så finkulturel er jeg altså ikke blevet endnu, at jeg synes, det er en god måde at bruge skatteborgernes penge på. Og jeg mener, at vi også bliver nødt til at tage en snak om, at der er forskel på kultur. Der skal ikke gøres forskel, for nogle kan lide malerierne, og nogle kan lide det andet. Foreninger er vigtige. Sportsklubber er vigtige. Men virkeligheden er også, at jeg synes, vi forsøger at gå for langt, når vi også vil til at snakke om spil på computeren, og hvad vi ser i fjernsynet. Jeg er ikke sikker på, at fjernsyn bliver set som kultur ret mange andre steder end i Kulturudvalget i Folketinget.

Jeg synes, det er et vigtigt område. Jeg er glad for at have fået lov til at høre jeres holdninger. Jeg synes, I virker meget, meget engagerede og dygtige i Kulturudvalget. Og jeg er selvfølgelig også rigtig glad for, at Pernille Vermund normalvis er kulturordfører. Tak for ordet.

Kl. 14:30

Første næstformand (Leif Lahn Jensen):

Tak. Der er ingen korte bemærkninger, så vi siger tak til ordføreren. Så er det kulturministeren.

Kl. 14:30

Kulturministeren (Jakob Engel-Schmidt):

Tak for det, formand. Tak for debatten, alle sammen. Jeg ved, at der er mange i kulturlivet, der ser med, og jeg ved, at det har ligget mange på sinde, hvordan den første kulturpolitiske redegørelse i 25 år blev formuleret. Tak til jer, mine kollegaer, for jeres mange gode indlæg. Jeg vender tilbage, som jeg har for vane, og forsøger at besvare flere af spørgsmålene og flere af betragtningerne undervejs, og jeg ser frem til en god debat. Nu har vi jo kun brugt lidt over 3 timer, så jeg tænker, der er rig mulighed for at bruge de næste 3 timer på en omgang mere. Jeg hørte ude i galleriet, at der var nogen, der allerede nu forberedte sig på sådan en seance – men spøg til side.

Det er 25 år siden, der sidste gang blev fremlagt en kulturpolitisk redegørelse. Det var i 1997, 8 år efter Murens fald, i en tid, hvor mange mente, at verden nu gik en lysere og en mere fredfyldt fremtid i møde. Hvis man kigger ned i den seneste redegørelse, kan man se, at der er to ting, der i hvert fald ikke står noget om. Den første er krig i Europa, og den anden er techgiganterne. Ordet digital er nævnt en enkelt gang, og det er i øvrigt i et afsnit omkring forskningsbibliotekerne. Ordene internet, gaming og kunstig intelligens er slet ikke nævnt, overhovedet. Det er ordet trivsel heller ikke. Ergo er der sket rigtig meget på de 25 år. Verden ser mildest talt anderledes ud.

Der er krig på vores eget kontinent, i vores egen baghave. Ukraines hovedstad, Kyiv, ligger i ruiner, det vil sige ikke hele byen, men noget af den, og den ligger 3 timers flyvetur fra København. Når jeg dvæler ved det, er det, fordi Ruslands grusomme invasion af Ukraine efterlader et spor af vold, død og ødelæggelse, og når vi tænder for nyhederne, ser vi billeder af udbombede bydele og får beretninger fra det ukrainske folk, som kæmper for deres land, deres fred, deres territorium, men også deres kultur. For vi hører, hvordan Putin har rettet sit sigtekorn mod det ukrainske folks kulturarv, folkets identitet og sjæl. Nogle af jer husker måske, ligesom jeg gør, billederne fra teatret i Mariupol, der blev tilintetgjort i Putins bomberegn. Kvinder og børn, der havde søgt tilflugt fra krigens rædsler derinde, omkom desværre i, hvad der var en stor forbrydelse. Teatret er ikke det eneste eksempel. UNESCO melder om, at mere end 250 kulturelle steder enten er blevet helt eller delvis ødelagt i Ukraine. Russerne går helt bevidst efter at plyndre museerne, smadre kulturarven, undertrykke sproget og kidnappe børnene. Det gælder alt det, der medvirker til at binde et folk sammen i forhold til identitet, kulturel arv og samhørighed.

Når jeg bliver præsenteret for den form for krigshandlinger, der systematisk er målrettet i forhold til ikke blot at erobre Ukraine, men også at udslette det ukrainske folk, som om det aldrig havde eksisteret, så får det mig til at tænke. Det er egentlig den indflyvning, der ligger til grund for, at jeg syntes, at det sammen med kollegaerne i Kulturministeriet og sammen med jer var vigtigt have en debat og lave en ny kulturpolitisk redegørelse. For i en tid, hvor så meget er i opbrud, er det måske relevant at svare på spørgsmålet: Er vi i Danmark tilstrækkeligt bevidste om værdien af vores kulturliv, ikke kun eksternt, men også i forhold til interne faktorer? Har vi taget det for givet? Har vi tænkt om kulturlivet, at det var der alligevel, og at det politisk set måske er krymlet på toppen af kagen og ikke det, der som formen holder det hele sammen? Det tror jeg måske nok, og det tror jeg også selv jeg har gjort. I lyset af de internationale begivenheder, der foregår rundt omkring os, var det egentlig den erkendelse, der var min motivation til at starte skriveriet på den kulturpolitiske redegørelse.

Det er blevet forstærket yderligere af alt det, vi har været igennem med coronapandemien. I kan garanteret huske et par år tilbage, ligesom jeg kan. Alt det, vi plejede at foretage os i fællesskab, var der lukket fuldstændig ned for. Folk begyndte at synge på altaner, løbe sammen ude i det fri og møde hinanden i parker, men alt det, vi opfattede som fuldstændig naturligt at være sammen omkring, var pludselig forsvundet. Vi gjorde, hvad vi kunne, men fællesskabet manglede i meget vid udstrækning.

De to ting kombineret giver anledning til at genoverveje, om vi gør nok for vores kulturliv, og om kulturlivet har den politiske kurs, det bør have på Christiansborg og ude omkring os i den virkelige verden.

Kl. 14:35

Der bliver kulturens værdi og nødvendighed helt tydelig for os alle sammen – når den bliver taget fra os, eller når vi ser andre miste den. Og det er jo et slidt udtryk, at man skal miste noget for at forstå dets sande værdi, men det er i hvert fald den erkendelse, jeg selv er kommet til.

Formålet med den redegørelse, vi så debatterer i dag, har for mig været at få et faktuelt og vidensbaseret overblik over, hvordan det går med det danske kulturliv. Jeg har sagt til flere medier og flere af jer, når vi har talt om det, at for mig var det vigtigt at lave en temperaturmåling efter 25 år – hvor står vi henne? – netop fordi vi i regeringsgrundlaget har formuleret så klart og præcist, at vi ønsker at skrive en ny kulturpolitik.

Men uden et fælles vidensgrundlag her i Tinget – leveret af de mange kulturaktører, vi har spurgt og bedt om input fra; leveret af de mange mennesker, der har ønsket at bidrage – er det jo svært, i hvert fald i fællesskab og med et fælles vidensgrundlag, at tænke nyt, altså det at identificere en række områder, hvor lovgivningen er forældet; det at identificere en række områder, hvor der er behov for reformer; at identificere en række områder, hvor kulturen spiller en større rolle, end vi havde forventet, eller en mindre rolle, end vi havde forventet; det at kigge på, hvordan danskernes kulturvaner har forandret sig over årene, hvordan vi er blevet en kulturnation.

Jeg glæder mig over, hvor mange af jer der har sat fokus på, hvor stor en rolle kulturen har, hvor stor en del af vores økonomi kulturen faktisk er ansvarlig for. Altså, det har jo foranlediget, at Børsen faktisk har lavet en overskrift, hvor der står: Put 1 kr. i kulturen, og få 4 tilbage. Altså, det viser jo, at den debat, vi har, kan være med til at oversætte kulturens værdi flere steder i samfundet. Det tror jeg betyder, at mange kulturaktører er med til at ranke ryggen, for de har hele tiden vidst, at det, de lavede, var utrolig værdifuldt.

Jeg er selv vokset op med en far, der havde ler i skægget – han er pottemager – og en mor, der er dygtig til at male, og når jeg lidt lakonisk har sagt, at kultur er alt det, vi laver, når vi ikke går på arbejde, er det jo, fordi jeg har set, hvordan, i mit eget hjem, mine forældre er gået på arbejde inden for noget, som ikke nødvendigvis blev betragtet som kunst, men som i hvert fald var en del af det kulturelle fællesskab.

Alle de mennesker, der i dag arbejder i det danske kulturliv, viser vi, at de faktisk er med til at skabe noget, der har en enormt stor værdi, ikke bare for dem selv, ikke bare for ånden og sjælen, for jeg er ikke ude på at instrumentalisere kulturen via den her redegørelse, men også har en økonomisk værdi for resten af samfundet, der – på linje med det, man laver i landbruget, medicinalsektoren eller en helt tredje sektor – kan måles og vejes og stilles op mod de andre områder.

At kunne vise det giver os som kulturordførere, det giver kulturlivet, og det giver hele den debatøvelse, vi er i gang med, ny energi og et nyt holdepunkt, som jeg synes vi i fællesskab – fordi jeg ved, det ligger os alle sammen på sinde – skal bruge som rambuk til den debat, vi skal have, når vi prioriterer midler til kulturområdet.

Nu er jeg gået meget, meget langt væk fra mit talepapir, og det kan jo godt være uheldigt, når der er 12 minutter tilbage på stopuret, der tæller ned, indtil formanden kommer til at afbryde mig, men jeg synes, det er et vigtigt nedslagspunkt – det er der i øvrigt flere ting, der er: 2,4 pct. af den samlede danske økonomiske produktion kommer herfra; 160.000 mennesker går dagligt på arbejde inden for det her. Jeg er overrasket over det tal, og jeg er glad for, at vi endegyldigt har fået sat pen til papir.

Generelt viser redegørelsen også, at det står vel til med kulturen i Danmark. Men der er også en bekymrende tendens: Jo mere veluddannede folk er, i desto højere grad er de en del af det kulturelle fællesskab. Det kan man ikke ignorere. Det kan man ikke lukke øjnene for. Det er vi nødt til at have en samtale omkring hvordan vi gør bedre.

Jeg går også ind for det kommunale folkestyre, men vi er simpelt hen også nødt til at have en dialog med kommunerne, og derfor har jeg jo også sendt dem en lille hilsen, om, hvordan vi kan drøfte og samtale om de store forskelle, der er, på kulturforbruget.

Det gælder både København, men også nogle af de kommuner, som ligger langt fra København, der også har et meget sparsomt kulturbudget, fordi for mig er det vigtigt, at der – ligegyldigt hvor i landet man bor, hvilken uddannelse man har, hvilken politisk holdning man har, og hvilket menneske man er – er gode kulturtilbud, at de er tilgængelige, at de inviterer indenfor, og at de i øvrigt også er attraktive.

Forestil jer, hvis man i fremtiden også kunne besøge nogle af de kedeligste boligområder, vi har her i landet, hvor pengene ikke er store, hvor de sociale problemer måske også en gang imellem titter frem, og at der også en gang imellem var kunst og kultur der, der var værd at besøge. Forestil jer, hvilken selvtillid det kunne være med til at skabe for nogle af de områder, vi, i flertal, i dag aldrig kommer i eller ønsker at besøge. Det kunne også være, når Det Kongelige Teater rejser ud i landet og oplever meget stor succes. Altså, de oplevelser skal være tilgængelige, synes jeg, i bredere grad, i dybere grad og med geografisk rodfæstning.

Kl. 14:40

Et andet opmærksomhedspunkt er, at 41 pct. af børn og unge mellem 11 og 19 år bruger mere end 4 timer om dagen foran en skærm. Her kan børnene f.eks. chatte med deres lille ny robotven kaldet My AI på Snapchat. My AI ved ikke, at landets kultur-, digitaliserings- og erhvervsminister er stærkt kritisk over for dens funktion. Når man spørger den nye digitale ven, læser den i hvert fald ikke aktuelle nyheder. Men regeringen er bekymret, og det er ikke kun min kollega digitaliseringsministeren, men det er flere af mine andre kollegaer også, og jeg ved, at flere af jer, der sidder i salen, og flere af jer, der kigger på, også deler den bekymring.

For kampen om vores opmærksomhed er i virkeligheden det, det dækker over, kampen om vores tid og opmærksomhed. Når vi ved, at læselysten er faldende, når vi ved, at opmærksomheden hos den her målgruppe bliver brugt 4 timer om dagen foran en skærm, når vi ved, at ensomheden er stigende, og at trivslen er på retur, så er jo vi nødt til at have en snak om, hvordan det kulturelle fællesskab måske kan være med til at modvirke de strømninger. Det handler ikke kun om, hvor meget man i skolen må bruge skærmen, eller hvad der skal ske derhjemme. Men når man kigger lidt ud over landets grænser, er der måske inspiration og svar. I Norditalien har f.eks. alle daginstitutioner af et vist niveau et lille børnebibliotek, der er fritaget for skærme, og hvor man kan sætte sig ind og læse.

Vi har i Kulturministeriet igangsat et læselystprojekt, hvor man mellem folkebibliotekerne og de pædagogiske læringscentre i 17 kommuner sætter fokus på at øge læselysten og adgangen til bøger. Jeg har jo personligt den holdning, at et pædagogisk læeringscenter ikke ligefrem lyder som noget, man har lyst til at besøge. Jeg synes, at et skolebibliotek lyder hyggeligere. Jeg tilbragte i øvrigt en hel del af min tid på skolebiblioteket, når jeg ikke kunne holde min mund i klassen, hvilket skete med jævne mellemrum. Ja, det kan man jo så altid have en voksendebat om, men ikke desto mindre er vi nødt til at lade os inspirere. Det kan være på nogle af de gymnasier, hvor man har læsetid, hvor man simpelt hen bruger en time om ugen på at sige: Godt, venner, nu går vi i fællesskab op på biblioteket og finder en bog, det kan være skønlitteratur, faglitteratur eller andet, og så bruger vi en time på at fordybe os i det. For koncentrationen, glæden ved litteratur, når tankerne rejser på flugt og fantasien får frit spil og sætter dem fri, altså både den symbolik og den konkrete handling bag det synes jeg er inspirerende, og som min gode kollega hr. Søren Søndergaard var inde på, er vores folkebiblioteker jo et af de steder, der er allermest besøgt i vores kulturlandskab. Det gælder i høj grad også vores museer, og det gælder vores stadioner og andre steder, og det danske kulturliv er bredt og velfunderet, hvilket undersøgelsen her og redegørelsen da også viser.

En enestående ting, der ligger oven på det, er jo vores foreningsliv, som nærmest er groet sammen med selve idéen om at være dansk. Vi er alle sammen medlemmer af et hav af foreninger, og her mødes vi med familie, naboer og venner, alt sammen på tværs af generationer. Vi mødes i hallerne, vi mødes som i mit tilfælde med folk, der er ude at sejle, eller som i jeres tilfælde med medlemmerne af de foreninger, I nu er medlemmer af, og jeg kan godt have den følelse, at vi nogle gange spiller lidt hasard med den tid, vi udsætter vores frivillige foreninger for at bruge på bureaukrati og bøvl. Og det er jo også derfor, at regeringen har igangsat et arbejde for at kortlægge, identificere og så handle på de områder, vi kan, og der er jo to områder, vi i fællesskab har diskuteret, nemlig GDPR-lovgivningen og adgangen til at få en bankkonto, hvor man jo ret hurtigt bliver mistænkt for at være international kriminel, hvis det er sådan, at man ønsker at omgøre cigarkassen til en bankkonto. Det må der kunne findes en løsning på, og jeg kan med glæde berette, at min gode kollega i Erhvervsministeriet arbejder sig tættere på en løsning, som også vil involvere de danske foreninger.

Vigtigst af alt synes jeg det er, at den her kulturpolitiske redegørelse giver et overblik og en række dybe dyk i forhold til vores kultur-, forenings- og idrætsliv. Vi bliver klogere på viden, og vi bliver klogere på adfærd, men den er renset for værdipolitiske tilkendegivelser, og det er jeg blevet kritiseret for af flere kulturkommentatorer og flere navngivne personer i diverse medier. Men motivationen for at udgive den har netop altid været at sikre et bredt vidensgrundlag og at sikre et opdateret vidensgrundlag og et overblik over de økonomiske, kulturelle og forbrugsmæssige forhold, og det skyldes det faktum, at regeringen ønsker at igangsætte en proces om at skrive kulturpolitik frem mod 2040. Ligesom man har gjort det på nogle af de andre områder, vi virkelig prioriterer, forestiller jeg mig en partnerskabsmodel, hvor vi sammen med interessenter bruger tid, ressourcer og økonomi på at sætte nye mål, identificere de områder, hvor der er behov for reformer eller opdateret lovgivning, sammen med aktørerne fra kulturlivet, udstikker nye målsætninger og ser, hvor vi i fællesskab kan øge interessen, deltagelsen og kulturens vægt i samfundet.

Kl. 14:45

Det er ikke en øvelse, man klarer i en kælder over en weekend, men det er en øvelse, der godt kan komme til at tage et stykke tid, og som også er indhegnet i de formuleringer, som regeringsgrundlaget indeholder. Det er alt sammen nu på en baggrund af, at vi ved, at kulturen beskæftiger mere end 160.000 mennesker, og at den er ansvarlig for over 100 mia. kr. i direkte produktion, og at det samtidig er smukt, skabende og erkendende i sig selv, men at det også har store potentialer inden for sundhedsområdet, inden for vækstområdet, inden for trivselsområdet, og at der også er et behov for at gå dybere ind i måden, hvorpå vi bruger vores tid, regulerer teknologi osv. osv., så det, vi har talt om tidligere, om, at vores børn er blevet forsøgsdyr og et eksperiment, som ingen har sagt ja til, bliver rammesat på en ordentlig måde. Sammenhængskraften på tværs af kommuner og på tværs af landsdele er ligeledes afgørende for, at en ny kulturpolitik får succes.

Så er jeg blevet stillet en række konkrete spørgsmål. Fru Zenia Stampe spørger, om man kan forestille sig at lave en museumsreform, uden at der følger nye penge med. Altså, jeg kan jo konstatere, at en lang række kulturministre før mig selv er startet og kørt ned ad blinde veje eller kørt direkte i grøften i deres forsøg på at lave en museumsreform, og det er alt sammen sket, netop fordi man er startet med at slås om penge. Så er der jo sket præcis det, som en af mine andre kollegaer, hr. Jan E. Jørgensen, var inde på, hvor der har siddet nogle og har grædt, andre er gået med brændende fakler rundt om Christiansborg, og nogle har i stilhed konstateret, at de har fået netop præcis det, de har fortjent, om end det var lige lovlig i underkanten.

Derfor har regeringen besluttet at starte med 1) at finde ud af, hvordan vi opdaterer og moderniserer museumslovgivningen, og 2) at designe en motor, der fuldstændig er frataget et enten grønt eller traditionelt brændstof, og som på en fair og ordentlig måde skal fordele midlerne ud fra objektive kriterier. Derefter beslutter vi os så i fællesskab for, hvor mange liter grønt brændstof vi putter ned i museumsmotoren. Og det kan jo være, at jeg er naiv, og at jeg så også kører i grøften eller rejser ad blinde veje, men jeg tror i hvert fald, det kan være måden, hvorpå man kommer i mål med en museumsreform, som både er moderne, og som i øvrigt også kan være med til at skabe forandring.

Så er der diversitets- og mangfoldighedsprincipperne, som jeg er blevet kritiseret for, og hr. Mikkel Bjørns definition af »woke« er i hvert fald ikke noget, jeg sådan identificere mig med, så der kan jeg berolige ordføreren: Vi rejser ikke til den destination. Men at bede offentlige institutioner om at tælle og gøre opmærksom på, hvordan det ser ud, når der er folk på scenen, og i øvrigt fremme talentudviklingen af drenge og piger, sørge for, at alle har adgang til at udfolde deres talent og dygtiggøre sig, og at der ikke er nogen forhindringer i vejen for det, er regeringens politik, og det glæder mig, at utrolig mange mandater i Folketinget bakker op om det, bl.a. i vores musikhandlingsplan, men også i de debatter, vi har haft hernede i salen.

Så har flere af jer spurgt: Kommer der generelt flere penge til kulturområdet under den her regering? Vi har i hvert fald skrevet i vores regeringsgrundlag, at det er en prioritet. Og jeg synes også, at vi, hvis vi kigger på bare de politiske resultater, der er nået på kulturområdet det første halve år, så kan konstatere, at der er en inflationshjælpepakke, hvor der er afsat midler til kulturen, at der er en finanslov, hvor bevillingerne er øget, at der er en musikhandlingsplan, hvor man har fundet nye penge. Ligeledes er der et pænt aktstykke i år, men det kommer der jo også igen. Og lige om lidt begynder vi alle sammen at drøfte mere intensivt, end vi har gjort tidligere, med hinanden, hvordan den nye mediepolitik på baggrund af et forlig forhåbentlig skal skrues sammen. Der tror jeg også vi kan dele en række ambitioner.

Så spørger min gode kollega fra SF, om kulturpasset bare skal passe på sig selv, og det er jo et fremragende spørgsmål. For jeg har ikke tidligere forsøgt at lave et kulturpas, men jeg har på vegne af fællesskabet i Folketinget rettet henvendelse til nogle af de ministre fra de europæiske lande, der har indført et kulturpas, for at bede om indsigt i deres erfaringer. For det er nemlig helt korrekt, at man forsøger at lave et kulturpas til mennesker, der i forvejen kan være udfordret, enten fordi de er uden for fællesskabet eller de har sundhedsmæssige eller psykiske udfordringer, der gør, at de ikke er en del af fællesskabet, og så er man jo nødt til at tænke sig om. Om det skal være, ved at vi laver et kulturvenneprogram med inspiration fra Ældre Sagens besøgsvenneprogram, om vi laver en app, der giver Danmarks idrætsforeninger og andre kulturforeninger en mulighed for at invitere direkte, ved jeg ikke, men jeg ved, at vi, hvis vi ikke gør noget, i hvert fald ikke kommer et bedre sted hen, og derfor er jeg åben over for både input, men også formater, og det er derfor, vi har skrevet så konkret, at vi vil eksperimentere med de bedste løsninger, og som politiker er det jo et farligt sted at befinde sig. Normalt plejer vi jo at præsentere et problem, og så præsenterer vi løsningen efterfølgende. Her præsenterer vi en udfordring, og så siger vi, at vi vil forsøge at finde den løsning, der passer, og det åbner jo også i forhold til mig som minister op for kritik, i forhold til at der vil være eksempler på, at pengene ikke bliver brugt hensigtsmæssigt, og hvor vi er nødt til at lave det om. Men det at inkludere flere mennesker i det kulturelle fællesskab er en målsætning for regeringen, ligesom det er en målsætning, at der ikke er barrierer, der forhindrer folk i at udfolde deres talent eller at opleve vores kultur på tværs af uddannelser og aldersskel.

Så vil jeg afslutningsvis sige tak for en rigtig god debat, og jeg har en forventning om, at der måske er et enkelt spørgsmål eller to. Jeg har ikke nået at besvare alle de spørgsmål, der er blevet stillet mig under selve debatten, men jeg sætter pris på det store engagement, hver enkelt ordfører har vist, de mange gode taler, de mange gode pointer og i øvrigt også den store interesse, der har været fra hele kulturlivet og nogle af de mennesker, som har ønsket at debattere det. Det har været en stor fornøjelse, og jeg forventer ikke, at det er sidste gang, vi debatterer en kulturpolitisk redegørelse her i Folketinget. Tværtimod synes jeg, det vil være en god procedure at forfølge fremadrettet. Tak for ordet, formand.

Kl. 14:50

Første næstformand (Leif Lahn Jensen):

Tak til ministeren. Der er i hvert fald en række korte bemærkninger, og den første er fra fru Katrine Daugaard. Værsgo.

Kl. 14:50

Katrine Daugaard (LA):

Tak for ministerens store engagement. Det er skønt, at vi har fået en kulturminister, hvor det er meget, meget tydeligt at mærke, at ministeren virkelig vil noget her. Jeg savner dog noget mere fokus på, at vi ikke nødvendigvis skal tilføje flere penge, og et større fokus på, hvordan vi bruger pengene. Og der tænker jeg, at det f.eks. er forkert at bruge penge på noget så ligegyldigt som kønsregnskaber, hvor der ikke engang er nogen konsekvens ved, at det ikke er fifty-fifty. Det er spild af penge. Jeg savner også, at man f.eks. kigger på fødekæden, som jo er ved at gå i stykker, når det gælder musik, helt nede fra folkeskolen. Jeg synes, det er meget vigtigt, at vi får en mere professionsnær uddannelse. Hvad tænker ministeren om det?

Kl. 14:52

Første næstformand (Leif Lahn Jensen):

Ministeren.

Kl. 14:52

Kulturministeren (Jakob Engel-Schmidt):

Den store kærlighed til musik er noget, ordføreren og jeg deler. Derfor har jeg igangsat et frivilligt projekt med morgensang sammen med et bredt flertal i Folketinget og øget bevillingerne på finansloven til Sangens Hus og andre kulturinstitutioner med fokus på musik og udmøntet historisk mange penge netop til musik, både rytmisk og klassisk, i musikhandlingsplanen. Så er ordføreren og jeg uenige om, hvor stor en ulejlighed det er at udfylde et regneark en gang om året og skrive, hvor mange kunstnere der har været på scenen. Og det respekterer jeg; det er en fair uenighed. Jeg mener dog ikke, at det er noget, der har den store økonomiske påvirkning. Jeg synes, det er okay, at vi stiller krav, og at vi bliver klogere. Jeg blev i øvrigt inspireret af BBC i Storbritannien, som startede med at indføre det her, og det er netop ikke ud fra et ønske om at arbejde videre med kvoter – det er noget, jeg er blevet beskyldt for, men det har jeg aldrig nogen sinde sagt – men for at sørge for at have et beredskab, der giver anledning til at få indsigt i, hvordan man arbejder. Så er der det med den musikalske uddannelse, og der deler jeg en til en ordførerens bekymringer. Det gælder både i de små byer og på landet, hvorfor vi netop også har fokus på både mgk, men også på de kommunale musikskoler.

Kl. 14:53

Første næstformand (Leif Lahn Jensen):

Spørgeren.

Kl. 14:53

Katrine Daugaard (LA):

Det er da en forkert måde at bruge pengene på, når man som en nødløsning, fordi der ikke er nok musiklærere ude i folkeskolerne, bruger penge på – undskyld, at jeg siger det – åndssvage projekter, hvor børn skal lave musik på en iPad i stedet for at lære at spille på et instrument. Det er flot at foreslå morgensang, men vi har ikke musiklærerne til det. Samtidig har vi så afsindig mange konservatorier, der uddanner dyre musikere, som ikke er dygtige nok, til at orkestrene vil have dem. Der er ligesom noget galt hele vejen op igennem fødekæden.

Kl. 14:53

Første næstformand (Leif Lahn Jensen):

Ministeren.

Kl. 14:53

Kulturministeren (Jakob Engel-Schmidt):

Jeg ville ønske, at jeg var en musikalsk schweizerkniv, der kunne løse alle problemerne på de her 5 måneder og 10 dage, jeg har siddet i stolen som minister. Det er jeg ikke, men jeg har taget fat. Og det at sikre, at der i hvert fald er midler, til at man kan dygtiggøre sig over hele landet, og strøm til børn, som jeg antager at ordføreren påpeger, fylder jo 8 mio. kr. over 4 år ud af de 266 mio. kr., vi har afsat ekstra til musik. Og nogle gange er det jo sådan i politiske aftaler, at der er ting, man er glad for og begejstret for, og ting, man er mindre begejstret for. Men jeg synes jo, at man skal kigge på værdien af alt det, der er godt, og så vælge eller fravælge at være med. Og jeg er stolt af det initiativ, vi har taget på musikområdet, hvilket dog ikke betyder, at vi på uddannelsesområdet er i mål.

Kl. 14:54

Første næstformand (Leif Lahn Jensen):

Så er det hr. Søren Søndergaard.

Kl. 14:54

Søren Søndergaard (EL):

Tak for replikken og besvarelserne. Jeg vil under ingen omstændigheder kritisere ministeren for at tænke langt ud i fremtiden – 2040 tror jeg var det årstal, ministeren nævnte. Jeg vil sådan set heller ikke kritisere, at man i den her plan kun nævner måske 4-5 ting, man sådan umiddelbart vil gribe fat i, altså museumsreformen, bureaukratisk bøvl osv. Men jeg kunne godt tænke mig et eller andet tidsperspektiv for, hvornår vi skal se på alle de andre områder inden for kulturens område, altså arkivloven, for nu bare at nævne et eksempel, teatrene, for nu at nævne dem. Der er jo rigtig mange områder, hvor der er nogle problemstillinger, som presser sig på. Og igen vil jeg sige, at det ikke er en kritik af, at de ikke har været omtalt her, og at der ikke er løsningsforslag osv., men har ministeren en eller anden idé om tidsplanen for, hvornår vi får et overblik over det? Eller er det bedre, at vi gør det skriftligt, for så gør vi gerne det.

Kl. 14:55

Første næstformand (Leif Lahn Jensen):

Ministeren.

Kl. 14:55

Kulturministeren (Jakob Engel-Schmidt):

Jeg håber generelt, at Folketingets ordførere opfatter mig som åben i forhold til de processer, der kører. Det har i hvert fald været mit ønske, og der er ikke noget, jeg ønsker ikke at dele af de ting, som vi i fællesskab skal igennem. Altså, jeg opfatter det her som et helbredstjek af dansk kulturliv anno 2023, og sådan et helbredstjek giver jo ofte anledning til, at der så skal ske et eller andet, eller at man skal ændre vaner. Det kan være, vi skal kigge på forskellige justeringer – scenekunstloven er et godt bud, og arkivloven er også et godt bud.

Foråret er jo gået med nogle af de øvelser, vi i fællesskab har lavet. Ud over de økonomiske forhandlinger har der været en musikhandlingsplan, et kulturelt aktstykke, en række lovforslag og nogle medieforhandlinger, som vi går i gang med inden så længe. Det har i hvert fald fyldt min kalender i så høj grad, at ud over at nedsætte en arbejdsgruppe for museumsreformen og så begynde at kigge på rammerne for et filmforlig i efteråret, er det at lave ny kulturpolitik skemalagt til det første halvår. Og de partnerskaber vil så nok, tænker jeg, løfte sløret for indsatser, både økonomisk, strukturelt og lovgivningsmæssigt, som vi skal igennem sammen, og der ønsker jeg selvfølgelig åbenhed og dialog med Folketingets partier omkring det.

Kl. 14:56

Første næstformand (Leif Lahn Jensen):

Den næste er fru Charlotte Broman Mølbæk.

Kl. 14:56

Charlotte Broman Mølbæk (SF):

Mange tak for talen, og også mange tak for anledningen til at kunne diskutere kultur. Det er der tydeligvis behov for, og det har vi brugt en del timer på efterhånden. Det er jo rigtig positivt med en redegørelse, som forsøger at give os en eller anden form for overblik. Med den slags udmeldinger kommer der jo også en masse positive forventninger, for der er jo en masse mennesker, der går op i det her, og som for manges vedkommende, har jeg hørt, spørger: Hvad er ambitionerne så, hvad er visionerne, hvad skal vi med dem? Og det er jo et legitimt spørgsmål. Det kan vi ikke svare på i dag, og det tænker jeg heller ikke kulturministeren kan svare på i dag.

Men jeg påpegede tre områder, som jeg mener er rigtig vigtige, at vi husker, og som jeg synes mangler. Og det er jo bekymrende, for hvis ikke det er med i redegørelsen, er det så noget, ministeren har øje for? Her snakker jeg bl.a. og i særdeleshed om børn og unge og deres ret til netop at have adgang til kultur, både til at udleve og opleve den, som jeg har uddybet tidligere. Også i forhold til festivallandskabet vil jeg høre, om kulturministeren er optaget af, hvad det har af betydning for live-musikken. Og til sidst vil jeg også høre, hvad kulturministeren mener om amatørmusikken og amatørlaget derude.

Kl. 14:58

Første næstformand (Leif Lahn Jensen):

Ministeren.

Kl. 14:58

Kulturministeren (Jakob Engel-Schmidt):

Det er jo et gavmildt at have det her minut til at svare på så dybe og komplicerede spørgsmål, så det vil jeg forsøge at gøre efter bedste evne. Fra side 27 til side 31 er der nævnt nogle af de områder, som ordføreren interesserer sig for i forhold til børn og unge og festivaler.

For 4 uger siden mødtes jeg med alle større danske festivaler til en middagsseance i Kulturministeriet og inden for det, man kalder dispositionsnotatets snævre økonomiske rammer, til en snak om, hvordan danske festivaler har det, og hvad man som kulturminister kan gøre for at øge frivilligheden og øge lysten til at besøge en festival, og hvad vi kan gøre energimæssigt og bygningsmæssigt. Det åbenbarede en række, synes jeg, interessante punkter, som jeg meget gerne drøfter med den kreds, der både står indenfor og udenfor vores musikhandlingsplan, for det helt unikke festivallandskab herhjemme synes jeg er utrolig vigtigt.

Hvad angår amatørkulturen, er det rigtigt, at vi godt kunne have skrevet mere i redegørelsen. Men når man igangsætter en opgave i ministeriet – som stort set ingen, der stadig væk arbejder der, har prøvet – efter nogle nye formater i en ny tid, så må man jo også forsøge at prioritere. Og næste gang vi laver sådan en øvelse, tror jeg, at den del af amatørkulturen, der ikke fylder nok nu, vil komme til at fylde noget mere. Det er et godt input, tak for det.

Kl. 14:59

Første næstformand (Leif Lahn Jensen):

Spørgeren.

Kl. 14:59

Charlotte Broman Mølbæk (SF):

Tak for det svar. Det er sådan lidt ligesom brændt barn skyr ilden. De tre områder, jeg nævnte her, var faktisk også nogle af dem, der var meget underprioriterede, da coronaen ramte, og hvor vi som kulturordførere i den grad skulle kæmpe for at vise og anerkende værdien af eksempelvis festivalerne eller de mange mindre initiativer for børn og unge, som er ret så væsentlige, men som bare stod til at blive lukket fuldstændig ned og væk. Bl.a. omsætter festivalerne for godt 1 mia. kr. hvert år, og det synes jeg bare ville have klædt den her redegørelse, hvis det havde stået deri. Så det er bare lige for også at minde om, at der er altså noget, der er rigtig vigtigt, som vi endelig ikke må glemme, og at vi skal lære af det, vi fik ud af coronakrisen trods alt.

Kl. 15:00

Første næstformand (Leif Lahn Jensen):

Ministeren.

Kl. 15:00

Kulturministeren (Jakob Engel-Schmidt):

Altså, jeg har netop optaget en video i forbindelse med offentliggørelsen af redegørelsen, hvor jeg nævner musikere og festivaler; og dykker man ned i referencerne til redegørelsen, henviser vi også til Danmarks Statistik og nationalregnskab, hvor netop alle de enkelte dele af kulturlivets bidrag jo er indregnet og lagt sammen i forhold til den totale produktion. Man kan altid gøre det bedre, og det kan vi også med redegørelsen; men jeg vil nu stadig væk huske at sige tak til de meget hårdtarbejdende mennesker i Kulturministeriet, mine kollegaer, der virkelig har slidt og slæbt for at få en skabelon på plads, og til de mange interessenter, der har bidraget til det store arbejde, der ligger for dagen. Det er også sådan, jeg opfatter ordførerens input, så tak for dem.

Kl. 15:00

Første næstformand (Leif Lahn Jensen):

Så er det fru Helle Bonnesen.

Kl. 15:00

Helle Bonnesen (KF):

Ministeren nævner museumsreformen, som vi også har talt om mange gange, og nævner, at han ønsker en moderne museumsreform. Jeg går ud fra, at vi alle her er meget interesseret i, at man ligesom rydder op i de uhensigtsmæssigheder, der er i det, forsimpler det og gør det mere transparent osv., men det er jo sådan en hovedrengøring. Hvad mener ministeren, når der bliver sagt moderne museumsreform?

Kl. 15:01

Første næstformand (Leif Lahn Jensen):

Ministeren.

Kl. 15:01

Kulturministeren (Jakob Engel-Schmidt):

Det er jo et godt spørgsmål, som jeg heldigvis også har en idé om hvordan jeg vil svare på, så tak for det. Min brug af udtrykket moderne hænger sammen med den manglende gennemførsel af en museumsreform tidligere. Det betyder, at loven, der rammesætter museers virksomhed i Danmark, er blevet forandret og moderniseret meget lidt igennem de seneste mange år. Det betyder måske ikke, at de fem søjler, museumsvirksomhed hviler på i dag, skal forandres, men at definitionen og måden, hvorpå man fortolker det, museernes frihedsgrader og andet, på mange områder måske godt kunne trænge til en opdatering. Det er derfor, jeg har spurgt folk, der er klogere end mig selv og ved mere om museer, og engageret dem i arbejdet med at komme med anbefalinger. Det samme har jeg jo gjort, da vi debatterede det sidst her i Folketingssalen, hvor jeg blev spurgt ind til det, og nævnt, at de tanker, man måtte have som ordfører, er meget velkomne allerede nu, men også når vi kommer om på den anden side af ferien, hvor vi skal til at drøfte det output, det resultat og den konklusion, som arbejdsgruppen kommer med.

Kl. 15:02

Første næstformand (Leif Lahn Jensen):

Spørgeren.

Kl. 15:02

Helle Bonnesen (KF):

Har ministeren et ønske om, hvor lang tid sådan en skal holde? Det moderne er jo noget, der har det med at blive umoderne på et tidspunkt. Er der nogen tidshorisont i forhold til funktionslevedygtigheden af den her nye reform?

Kl. 15:02

Første næstformand (Leif Lahn Jensen):

Ministeren.

Kl. 15:02

Kulturministeren (Jakob Engel-Schmidt):

Jeg synes jo, vi skal lave en reform, der holder, så lang tid det giver mening, indtil der er forhold enten internt eller eksternt, der betyder, at vi skal lave den om. Men når lovgivningen er skrevet, før brugen af medier, digitalisering og andet var noget, man engagerede sig i på danske museer, og den ikke taget højde for, hvordan museumslandskabet har udviklet sig, så synes jeg, det er åbenlyst, at der er behov for en opdatering, hvad vi måske også kan kalde det i stedet for »en moderne reform«. Jeg synes ikke, man skal hæfte sig ved ordet. Jeg synes, man skal hæfte sig ved, at der er en masse faglige input fra mennesker, der er dybt engageret i området, som kan bringes i spil i forbindelse med reformen, som også har en økonomisk side. Nu starter vi dog med det museumsfaglige og arbejder os så over til det økonomiske og bestemmer niveauet derfra.

Kl. 15:03

Første næstformand (Leif Lahn Jensen):

Fru Zenia Stampe.

Kl. 15:03

Zenia Stampe (RV):

Tak for en fin redegørelse. Vi er jo i en ny og interessant situation, for jeg mindes ikke, at vi i mange år har haft en kulturminister, der samtidig sidder i Ø- og K-udvalg, og det er jo helt fantastisk for kulturen, og det ved jeg også der er mange i kulturlivet der er glade for og også har visse forventninger til. Derfor kunne jeg godt tænke mig at spørge ministeren, og det ligger også meget i forlængelse af min tale før, om, hvad ministeren gør for at skabe et samarbejde og tænke kultur ind over andre områder end kultursektoren og kulturlivet snævert.

Hvad gør ministeren for at fremme den samtale? For ofte hører vi også fra kulturlivet, at det ikke er nok med en stærk kulturpolitik. Det allervigtigste er jo, at kulturen bliver tænkt ind overalt. Når vi f.eks. laver nybyggeri, eller når vi skal skabe aktiviteter for ældre mennesker eller vi skal snakke dannelse i skolen, er det jo virkelig der, man kan lave de store kulturpolitiske landvindinger. Det er jo faktisk uden for det snævre kulturområde.

Kl. 15:04

Første næstformand (Leif Lahn Jensen):

Ministeren.

Kl. 15:04

Kulturministeren (Jakob Engel-Schmidt):

Selv om det er herligt at være repræsenteret både i Økonomi- og Koordinationsudvalget, kan jeg altså også afsløre, at det medfører en hel del læsning på tværs af regeringen, som jo også tager fokus lidt væk fra kun at være kulturminister, hvilket jeg i øvrigt nyder utrolig meget.

Med det, fru Zenia Stampe siger, er det jo svært ikke at skuffe med de store forventninger, der er talt op. Jeg tror, nogle enkelte af mine kolleger i regeringen synes, at kulturpolitikken har fået noget af en elevation, i forhold til hvor ofte den bliver nævnt på de møder, som fru Zenia Stampe nævner. Nu håber jeg ikke, at finansministeren ser med, men jeg synes jo faktisk også, at det er lykkedes også at lægge kulturelt beslag på en større del af midlerne i de forhandlinger, der har været. Nu står jeg og smiler lidt, men det mener jeg har været rigtigt og relevant, fordi kulturen har været underprioriteret, både politisk og økonomisk, og det vil jeg gerne være med til at lave om. Det er finansministeren i øvrigt enig med mig i, og det er regeringen også, og det er de tre ordførere, der sidder hernede, for de forskellige regeringspartier jo det bedste symbol på.

Kl. 15:05

Første næstformand (Leif Lahn Jensen):

Spørgeren.

Kl. 15:05

Zenia Stampe (RV):

Ja, men kunne man ikke også godt forestille sig et partnerskab mellem kulturministeren og undervisningsministeren om kulturens rolle i forhold til dannelse og trivsel? Kunne man forestille sig et partnerskab mellem kulturministeren og klimaministeren og miljøministeren om at løse nogle af de store grønne kriser, vi står over for? Det er bare et lille input.

Kl. 15:05

Første næstformand (Leif Lahn Jensen):

Ministeren.

Kl. 15:05

Kulturministeren (Jakob Engel-Schmidt):

Jeg har aldrig været bleg for at tage imod gode input og putte lidt politisk identitet på og så præsentere dem som gode idéer, jeg har fået sammen med andre. Så tak for det. Men det har jeg ikke behov for i det tilfælde, for inden vi går på sommerferie, udkommer en af de nævnte ministre og jeg selv faktisk med sådan et partnerskab. Men nu skylder jeg ikke at offentliggøre det her i dag, da jeg synes, at selve debatten om redegørelsen i sig selv er vigtig. Men det glæder mig, at vi på flere områder tænker i samme baner.

Kl. 15:06

Første næstformand (Leif Lahn Jensen):

Der er ikke flere korte bemærkninger. Vi siger mange tak til kulturministeren. Og kulturministeren skal træde ned af talerstolen, så vi kan komme i gang med det næste punkt.

Da der ikke er flere, der har bedt om ordet, ej heller ministeren, er forhandlingen sluttet.

Det sidste punkt på dagsordenen er:

32) 1. behandling af beslutningsforslag nr. B 120:

Forslag til folketingsbeslutning om et stop for techindustriens kommercielle udnyttelse af danske børn og unge (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Sascha Faxe (ALT), Kim Edberg Andersen (NB) og Aaja Chemnitz (IA).

(Fremsættelse 17.05.2023).

Kl. 15:06

Forhandling

Første næstformand (Leif Lahn Jensen):

Dette beslutningsforslag er udsprunget af et borgerforslag. Forhandlingen er hermed åbnet, og den første, der får ordet, er digitaliseringsministeren. Velkommen.

Kl. 15:07

Digitaliseringsministeren (Marie Bjerre):

Tak. Jeg har tidligere hørt om en interessant sammenstilling, som kulturkritikeren Neil Postman har lavet af George Orwells roman »1984« og Aldous Huxleys berømte roman »Fagre nye verden« fra 1932, hvor mennesker lader sig overtage af teknologi. Det, som Orwell frygtede, var de mennesker, som ville bandlyse bøger. Det, Huxley frygtede, var, at det ville blive overflødigt at bandlyse bøger, eftersom der ikke ville være nogen, der ville læse dem. Orwell frygtede dem, der ville formene os adgang til information. Huxley frygtede dem, som ville give os så meget information, at vi ville blive passive og selvoptagne. Orwell frygtede, at sandheden ville blive skjult for os. Huxley frygtede, at sandheden ville drukne i et hav af ligegyldigheder. Orwell frygtede, at vi ville blive en kultur af fangenskab. Huxley frygtede, at vi ville blive en trivialkultur uden tanke for andet end tidsfordriv.

Borgerforslaget, som vi behandler i dag, adresserer ganske godt, at vi i dag er havnet i en virkelighed, som måske er lige dele »Fagre nye verden« og overvågningssamfundet »1984«. Vi har for længe gået rundt med forestillingen om, at teknologien alene gør os fri, fordi den på mange måder også er fantastisk og gør vores liv lettere, åbner nye muligheder, skaber kontakt til gamle klassekammerater og skaber merværdi for såvel mennesker som virksomheder. Hvis ikke det også var en del af virkeligheden, ville vi jo ikke bruge teknologien så aktivt. Problemstillingen ligger i Huxleys roman. Hvis vi ender med at blive overtaget af teknologi, er mennesket ufrit.

Jeg og regeringen deler beslutningsforslagets grundlæggende budskab og intention om at sætte børnene fri. Jeg vil gerne takke for, at vi i dag står med så vigtig en debat her i Folketingssalen. Det, vi taler om, er en værdikamp, og den stiller jeg mig til enhver tid på mål for, fordi vi skal sikre det enkelte menneskes frihed til at træffe oplyste valg. Kunstig intelligens og algoritmer skal ikke fratage os vores frihed og skabe ekkokamre og afhængighed og gøre, at vi lever i hver vores egen filterboble, hvor vores personlige præferencer og techvirksomheder styrer, hvad vi ser, og hvad vi ikke ser, og udnytter vores personlige data til manipulation. Det er vores frihed, der er på spil, og vores børn og unge er særlig sårbare. Derfor er vi også nødt til at have nogle rammer, hvor det, vi ikke tillader i den fysiske verden, aldrig må blive normalen i den virtuelle.

Det lyder enkelt, når man siger det eller skriver det ned i et forslag, men her vil jeg gerne anmode om, at vi husker hinanden på, at der ikke findes lette snuptagsløsninger, og at vi i en verden, hvor alle kan stille en server op i andre lande, blot flytter problemerne rundt og forstærker dem, hvis vi kaster os ud i symbolske nationale forbudsløsninger med det ene og det andet. Vi står med komplekse udfordringer, og den kompleksitet skal vi tage alvorligt og vise respekt. Ellers skaber vi en falsk tryghed, og det ønsker den her regering ikke.

Det er derfor vigtigt, at vi forfølger et internationalt spor. Når vi gør tingene sammen i det europæiske fællesskab – og det gør vi – kan vi ændre incitamentsstrukturen og forretningsmodellerne for techvirksomhederne. Og det er nødvendigt, hvis vi skal gøre en forskel. Vi arbejder i EU-regi på at sikre klare rammer for techindustrien. Lige om lidt – den 25. august – træder forordningen om digitale tjenester i kraft for de sytten største onlineplatforme og de to største søgemaskiner. Her bliver der konkret indført forbud mod målrettet markedsføring til mindreårige baseret på profilering, krav om gennemsigtighed i anbefalingsalgoritmer, krav om at give brugerne mulighed for at vælge et feed, der ikke er baseret på profilering, forbud mod såkaldte dark patterns, der bedrager og manipulerer, og krav om nedtagning af ulovligt indhold, når techgiganterne bliver gjort bekendt med det.

Kl. 15:12

Med kunstig intelligens-forordningen, som der forhandles om netop nu, vil der blive stillet krav til gennemsigtighed, når kunstig intelligens har en højrisikabel anvendelse, eksempelvis hvis det anvendes til falske lydoptagelser eller at manipulere billeder eller videoer.

Jeg har som digitaliseringsminister også en meget klar ambition om, at vi løbende samler viden, uddanner og danner og skaber rammer for teknologien, så den udvikles for menneskers bedste og ikke det modsatte. Det skal være en løbende organisk proces, hvor vi bringer organisationer, uddannelsesinstitutioner, virksomheder og borgere sammen om det fælles ansvar at nyde godt af den teknologiske udvikling uden at forhindre den.

Jeg er nemlig meget begejstret for en række af intentionerne i beslutningsforslaget, men jeg er også begejstret for den udvikling, som teknologien har bragt os. Den er på mange måder svaret på velfærdssamfundets udfordringer. Vi kommer f.eks. ikke til at kunne indfri forventningerne til fremtidens ældrepleje uden velfærdsteknologi eller løse den grønne omstilling uden digitalisering – for blot at nævne nogle eksempler.

Vi er heller ikke i stand til som en del af det digitale indre marked i EU at sætte ret mange strenge krav til techvirksomhederne – end det, der er de europæiske regler. Vi er en del af det indre marked i EU, og ingen af de store techvirksomheder er hjemmehørende i Danmark. Derfor ville det ikke, selv hvis vi kunne, have nogen effekt at regulere algoritmer og designpraksis i Danmark. Og vi må ganske enkelt ikke indføre et forbud mod indsamling af data for børn under 16 år uden om EU, sådan som det er foreslået. Vi kan til gengæld godt hæve aldersgrænsen for, hvornår børn selv kan samtykke til indsamling af persondata uden at skulle have tilladelse fra forældrene. Den er på 13 år i dag, og den kan vi hæve til 16 år.

Jeg nævner de her ting, fordi vi har en fælles interesse i, at vi taler om den samme virkelighed, hvis vi vil gøre en forskel. Den virkelighed fordrer, at vi arbejder i både nationalt og internationalt spor, og at vi også forstår, at vi har en fælles uddannelsesopgave, at vi skal skabe incitamenter for de gode forretningsmodeller for virksomhederne, og at vi skal gribe fat og skabe en sund kultur. Kort sagt står vi med en større dannelsesopgave, og den slags lader sig ikke løse med hurtige forbud.

Derfor kan regeringen heller ikke stemme for beslutningsforslaget, som det foreligger i dag. Men vi vil arbejde for, at flere af anbefalingerne fra dagens beslutningsforslag adresseres i EU og i Danmark. I næste uge, når der er ministerrådsmøde, har jeg sat kunstig intelligens på dagsordenen. Jeg ønsker sammen med mine ministerkollegaer at dele vores erfaringer om kunstig intelligens, så vi kan blive endnu mere slagkraftige over for techgiganterne. Lige om lidt kommer regeringens ekspertgruppe om techgiganter med anbefalinger til regeringen om, hvordan vi kan presse yderligere på, også i EU.

Vi kommer også til at nedsætte en kommission for det gode børne- og ungdomsliv, som bl.a. skal se på, hvordan skærme påvirker børn og unges trivsel. Der har vi brug for mere viden. Vi er ved at se på, om og hvordan vi kan stille krav om aldersverifikation. Og min kollega, børne- og undervisningsministeren, er ved at se på, hvordan vi bruger skærmene i skolen. Vi er også ved at se på, hvordan forældre får bedre hjælp til at tage ansvar for børnenes brug af digitale platforme. Og vi kommer til at se på at få mere teknologiforståelse ind i folkeskolen.

Afslutningsvis vil jeg også gerne sige, at jeg ud over at være minister også er mor til to børn. Jeg deler de bekymringer og intentioner, der er udtrykt i forslaget. Og vi vil præsentere forslag løbende, som teknologien udvikles. For kun det løbende arbejde og et konstant fokus på de ting, jeg allerede har nævnt, vil kunne tage os ud af en verden, som Huxley og Orwell en gang beskrev i fremtidsromaner, men som vi alle godt ved er en del af en alt for virkelig virkelighed i dag, og som desværre særlig rammer vores børn og tager vores frihed fra os. Tak for ordet.

Kl. 15:16

Første næstformand (Leif Lahn Jensen):

Tak til ministeren. Der er en række korte bemærkninger, først fra fru Karina Lorentzen Dehnhardt.

Kl. 15:16

Karina Lorentzen Dehnhardt (SF):

Jeg må sige, at jeg er en lille smule skuffet over ministerens tale. Nu har jeg i tre år hørt på, at vi skal se på det, og vi har lavet beretninger, der er kommet hvidbøger, og der er ikke sket noget som helst på det her område. Og det er altså vores børn, der hver eneste dag betaler prisen, når de logger ind i en verden af afhængighedsskabende elementer og aggressive algoritmer.

Når nu Frankrig har sagt, at de kommer til f.eks. at regulere adgangen til porno med et digitalt pas, hvorfor kan Danmark så ikke gå i Frankrigs spor med det samme?

Kl. 15:17

Første næstformand (Leif Lahn Jensen):

Ministeren.

Kl. 15:17

Digitaliseringsministeren (Marie Bjerre):

Tak for det. Jeg undrer mig sådan set over, at ordføreren kan sige, at man er skuffet og ikke mener, at der sker noget. Altså, lige om lidt, den 25. august, træder der er en forordning i kraft om digitale platforme, der indfører rigtig mange af de her ting, der er adresseret i beslutningsforslaget. Det sker faktisk lige om lidt.

I forhold til aldersverifikation nævnte jeg det sådan set også i min tale. Vi er i gang med at kigge på, om man kan gøre noget mere for at indføre aldersverifikation på sociale platforme. Det er ikke nogen nem løsning, og der er mange udfordringer kombineret med det. Vi er i dialog med både Frankrig og Tyskland. I Tyskland har man eksempelvis brugt en model, hvor man laver ansigtsgenkendelse af børn, men det er der altså også nogle etiske dilemmaer i. Vi skal finde den rigtige model, og det kan også være, at den rigtige model er en fælles europæisk model.

Kl. 15:18

Første næstformand (Leif Lahn Jensen):

Spørgeren.

Kl. 15:18

Karina Lorentzen Dehnhardt (SF):

Jeg vil ikke lægge skjul på, at min tålmodighed er ved at være brugt op på det her område. Det er altså børnene, der betaler prisen hver eneste dag. Jeg håber, at ministeren har ret i, at der kommer en løsning; den er i hvert fald længe ventet.

Men hvorfor kan regeringen ikke bakke det her forslag op? Der står, at det her er et mulighedskatalog, og man kan sådan set botanisere i det. Synes ministeren ikke, at det kunne have været en fin gestus til de mere end 50.000 mennesker, som er så optagede af børnenes ve og vel, at de rent faktisk støtter det her forslag, at vi bakker det op? Og så må vi bagefter se på, hvad vi kan. Jeg synes i hvert fald, at det er vigtigt at komme videre nu.

Kl. 15:19

Første næstformand (Leif Lahn Jensen):

Ministeren.

Kl. 15:19

Digitaliseringsministeren (Marie Bjerre):

Som jeg også sagde i min tale, bakker regeringen fuldt ud intentionerne i det her borgerforslag op. Det er nogle meget relevante anbefalinger, der kommer, det er nogle meget relevante bekymringer, der bliver adresseret, og som vi fuldstændig deler. Spørgsmålet er, hvordan man bedst får omsat de intentioner og bekymringer.

Nogle af tingene kan vi ikke gøre i Danmark, eksempelvis det her med en aldersgrænse på 16 år. Det kan man ikke under GDPR. Man kan godt hæve samtykkekravet under GDPR; det kan man hæve fra 13 til 16 år. Vi er også en del af et indre marked. Så der er forhold, vi ikke kan regulere her i Danmark, men vi skal presse på i europæisk sammenhæng, og det har vi så sandelig også tænkt os at gøre.

Kl. 15:19

Første næstformand (Leif Lahn Jensen):

Så er det hr. Pelle Dragsted.

Kl. 15:19

Pelle Dragsted (EL):

Tak for det, og tak for talen. Nu er det jo et forslag, som en masse borgere har været medunderskrivere på, og derfor synes jeg måske også, det er rimeligt, at ministeren redegør mere konkret for elementerne. For ministeren siger, at der er gode elementer, og der er måske også nogle, der er mindre gode, og der er nogle, vi kun kan gennemføre gennem EU. Kunne ministeren måske f.eks. pege på, om der er elementer i forslaget, man er uenig i? Det er bare sådan, at de borgere, der har skrevet under, og forslagsstillerne ligesom ved, hvor det egentlig er, regeringen er. Er der nogen af dem, man ikke vil gennemføre eller arbejde for på EU-niveau?

Kl. 15:20

Første næstformand (Leif Lahn Jensen):

Ministeren.

Kl. 15:20

Digitaliseringsministeren (Marie Bjerre):

Der er sådan set ikke nogen af forslagene, som jeg kan sige vi decideret er uenige i. Det er også derfor, jeg meget klart siger, at vi deler intentionen bag det forslag, der er stillet. Der er stillet ni forslag. Mange af forslagene handler om regulering, algoritmer, designpraksis, kunstig intelligens på digitale platforme. Når jeg siger, vi ikke kan stemme for forslaget, som det foreligger her, er det, fordi det kræver en europæisk regulering. Vi er en del af et indre marked. Der er ingen af de her store techvirksomheder, der er hjemmehørende i Danmark. Derfor har det ikke nogen effekt, selv hvis vi kunne, at regulere det her i Danmark. Det skal vi presse på for gennem EU, og det gør vi også, og meget af det bliver allerede adresseret i den forordning, som træder i kraft den 25. august.

Kl. 15:21

Første næstformand (Leif Lahn Jensen):

Spørgeren.

Kl. 15:21

Pelle Dragsted (EL):

Der er ting, der kan gennemføres i Danmark, og det er jo heller ikke helt rigtigt, at fordi nogle af de her selskaber ikke er hjemmehørende i Danmark, har det ingen betydning. Hvis vi tager sådan et eksempel som f.eks. de her lootbokse eller de her belønningsbokse, kan vi se, at i et land som Belgien har spillemyndighederne sagt, at det er i strid med spillelovgivningen. I Holland er man på vej med lovgivning nationalt. Vil regeringen, hvis ikke vores lovgivning allerede dækker det, tage initiativ til at forbyde det her i Danmark? Det betyder jo så, at de spil ikke udkommer i Danmark.

Kl. 15:21

Første næstformand (Leif Lahn Jensen):

Ministeren.

Kl. 15:21

Digitaliseringsministeren (Marie Bjerre):

Nu er de her belønningsmekanismer ikke en del af borgerforslaget, men det er jo en debat, der også har været rejst i forbindelse med den dokumentar, der var på TV 2, og det ligger ressortmæssigt hos erhvervsministeren, som også siger, det er noget, vi skal kigge på. Og det er jeg sådan set helt enig i. For det er jo også en mekanisme, der er med til at fastholde unge mennesker og børn i et spil. Og hvis man kan regulere det, skal vi også regulere det.

Kl. 15:22

Første næstformand (Leif Lahn Jensen):

Så er det fru Mona Juul.

Kl. 15:22

Mona Juul (KF):

Tak for det, og tak til ministeren. Jeg synes, det var en god tale. Jeg synes, konklusionen er skuffende. Jeg er sikker på, at med det borgerforslag, der ligger her, kan Folketinget inklusive regeringen godt stemme for og sikre, at man rent faktisk kommer videre med nogle af de ting, som jeg tror vi er enige om at der er behov for. Jeg har store forventninger til DSA'en, det må jeg sige, og det er klart, at så skal der komme næste rul og det næste rul, for man bliver selvfølgelig mere og mere opfindsom.

Men kan ministeren ikke bekræfte, at der jo ikke er nogen dato på det her borgerforslag, at der jo sådan set ikke er nogen risiko? Man kan have de bedste intentioner, men man kan også lige så godt bide til bolle nu og sige: Ja, vi skal videre på den her agenda.

Kl. 15:23

Første næstformand (Leif Lahn Jensen):

Ministeren.

Kl. 15:23

Digitaliseringsministeren (Marie Bjerre):

Vi bider i allerhøjeste grad til bolle, og ja, vi skal videre på den her agenda. Der kommer en lovregulering fra EU lige om lidt, men vi skal videre end det. Det er ikke tilstrækkelig regulering. Det vil jeg gerne komme med en meget klar tilkendegivelse af i dag. Vi kommer til at presse yderligere på både i Danmark og i Europa. Når jeg siger, vi ikke kan stemme for beslutningsforslaget, som det foreligger i dag, er det, fordi der er en række af de forslag, der er nævnt i beslutningsforslaget, som ikke kan indføres, som de er beskrevet. De kan ikke indføres i dansk lovgivning. Det skal vi presse på igennem EU for, og det kommer vi også til at gøre.

Kl. 15:23

Første næstformand (Leif Lahn Jensen):

Spørgeren.

Kl. 15:23

Mona Juul (KF):

Jeg lytter mig også til, at der er noget, vi kan gøre. Kan ministeren uddybe, hvad det er for nogle områder, vi så kan gøre noget på, hvis det er, at alt i det her borgerforslag ikke kan lade sig gøre i Danmark? Hvad har ministeren så af gode idéer?

Kl. 15:23

Første næstformand (Leif Lahn Jensen):

Ministeren.

Kl. 15:23

Digitaliseringsministeren (Marie Bjerre):

Der er mange ting, vi kan gøre. En af tingene er jo at presse på i EU, og det er sådan set også derfor, jeg vil tage det op på ministerrådsmødet i næste uge, nemlig for at diskutere det med mine ministerkollegaer. Jeg synes også, det er ordentligt, at vi har en korrekt debat om det her. Mange af de her problemstillinger kan vi ikke løse Danmark; de skal løses i Europa. Derfor skal vi løfte det der, og det kommer jeg også til at gøre. Derudover er vi også ved at kigge på, hvordan det er, vi bruger skærmene i forhold til vores børn og unge. Vi kigger på aldersverifikation, aldersgrænse er noget, vi kan gøre nationalt. Så der er meget, vi kan gøre både fra europæisk side og fra dansk side.

Kl. 15:24

Første næstformand (Leif Lahn Jensen):

Så er det hr. Alexander Ryle.

Kl. 15:24

Alexander Ryle (LA):

Er ministeren enig i et af de forslag, der er i borgerforslaget, om, at techfirmaer skal blokere for mindreåriges adgang til sociale medier, medmindre de har udtrykkelig tilladelse fra deres forældre?

Kl. 15:24

Første næstformand (Leif Lahn Jensen):

Ministeren.

Kl. 15:24

Digitaliseringsministeren (Marie Bjerre):

Vi kommer til at kigge på aldersgrænser i forhold til sociale medier. I dag er der jo en aldersgrænse på 13 år, og det er helt rimeligt at sætte nogle aldersgrænser. Vi kan jo ikke have, at vi har nogle ting, vi ikke tillader i den virkelige verden, men som vi så tillader online, og derfor er det også helt rimeligt, at man sætter nogle klare regler op for, hvad vi tillader online, og at vi også har nogle aldersgrænser dér.

Kl. 15:25

Første næstformand (Leif Lahn Jensen):

Spørgeren.

Kl. 15:25

Alexander Ryle (LA):

Hvordan forestiller ministeren sig aldersverifikation skal implementeres og håndhæves? Er det f.eks. en MitID-løsning, vi skal bruge, for at kunne gå på sociale medier, pornohjemmesider og andre steder, eller forestiller ministeren sig nogle andre løsninger?

Kl. 15:25

Første næstformand (Leif Lahn Jensen):

Ministeren.

Kl. 15:25

Digitaliseringsministeren (Marie Bjerre):

Det var også det, jeg svarede fru Karina Lorentzen Dehnhardt på, altså det her med aldersverificering. Det er ikke så simpelt at løse nationalt set. Vi er i dialog både med Frankrig og Tyskland, som har indført mekanismer. Det, man har gjort i Tyskland, mig bekendt, er en ansigtsgenkendelsesmekanisme. Det er også forbundet med nogle etiske dilemmaer, og derfor er vi i dialog om, hvordan man sikrer, at det er den bedste måde at gøre det her på. Det kan også være en fælleseuropæisk løsning. Det har vi ikke lagt os fast på.

Kl. 15:26

Første næstformand (Leif Lahn Jensen):

Så siger vi tak til ministeren. Der er ikke yderligere spørgsmål eller korte bemærkninger. Tak. Så går vi i gang med ordførerrækken, og den første er fru Birgitte Vind fra Socialdemokratiet. Velkommen.

Kl. 15:26

(Ordfører)

Birgitte Vind (S):

Tak for det. Tak for forslaget. Da Vilma på 13 år skulle have sit første kys, var hun meget spændt, men hendes et år ældre kæreste tog kvælertag på hende. Det havde han set i onlineporno og opfattet som helt normalt. Vilma var rystet og ked af det. Eksemplet er fra indledningen til den engelske børnekommissærs seneste rapport om, hvordan digital onlineporno påvirker børn og unge. Det er porno, som de ikke burde have adgang til. I TV 2's udsendelse »Spionerne bag skærmen« møder de den 9-årige pige, der fortæller, at hun nogle gange står op midt om natten for at spille spil på sin telefon. Hun er blevet afhængig af at spille spil. I VIVE's seneste undersøgelse om børns trivsel kan vi læse, at 60 pct. af drengene på 11 år ikke har fysiske legekammerater, når de går hjem fra skole.

De ovennævnte eksempler er skræmmende. Vores børn dannes. Deres forestillinger om køn og om samvær og relationer dannes og præges i selskab med profitsøgende techgiganter. Techgiganterne indretter deres platforme og spil, så vores børn bliver afhængige af deres produkter. For mig er den her dag særlig, for jeg ser techgiganternes ukontrollerede kontakt til og indflydelse på vores børn som en af de allerstørste trusler for vores samfund, vores demokrati, sammenhængskraft og ikke mindst – og måske allervigtigst – vores børns trivsel.

I Socialdemokratiet er vi meget begejstret for de mange overvejelser i borgerforslaget, og vi ser det som et kraftfuldt og konstruktivt indspark til det forberedende arbejde, der allerede er sat i gang, som ministeren nævnte, af den forrige regering, og som følges op af den nuværende regering. Som ministeren også var inde på, er en del af anbefalingerne i forslaget faktisk allerede ved at blive indrulleret, eller vil blive det, når nu den europæiske lovgivning for alvor træder i kraft i forbindelse med dataforordningen om kunstig intelligens og forordningen om digitale tjenester.

Men vi er jo ikke helt i mål. Det er vi slet ikke. Der er særlig tre områder af borgerforslaget, som vi i Socialdemokratiet synes vi skal kaste et særligt blik på, og ministeren var også inde på det. Vi har et særligt ønske i Socialdemokratiet om at få kigget på aldersverificering. Det drejer sig om, at børn og unge ikke skal kunne tilgå voksenindhold på nettet, som kan skade dem, og ligesådan er det interessant, hvordan vi kan beskytte børn mod sociale medier, der skader dem. Det er bare ikke godt nok, at et 9-årigt barn i dag kan sige ja til, at det er 18 år, og så gå ind og se hård onlineporno og voldsporno. Vi ville aldrig sætte vores barn i en sofa med en pornofilm, hvis vi selv var i stuen, og selvfølgelig er det ikke den 9-åriges ansvar selv at vurdere, om barnet møder noget, som er farligt for det. Vi vil i regeringen arbejde benhårdt på at lave en sikker indgang, så mindreårige ikke kan tilgå indhold, der skader dem. Det er ikke nemt, det ved vi godt, det er en stor opgave, men arbejdet er i gang, og det skal fortsætte.

Vi ønsker også at se på aldersgrænsen for, hvornår man er gammel nok til at dele data med techgiganterne. Som ministeren også var inde på, er der nogle regler i EU nu, vi heller ikke kan omgå, men vi har mulighed for lige nu at sige, at det skal være 16 år. Og akkurat som det er med farlig kemi i vores legetøj og tøj til børn, ønsker vi også, at de digitale onlineprodukter, som børnene kan tilgå, også godkendes til børn. Det ligger ikke ligefor, det er ikke let, og som ministeren sagde, skal meget af det her foregå i tæt samarbejde med EU. Men vi har også mulighed for i Danmark at træde nogle skridt længere frem i bussen, og det er vi klar til.

Det er Socialdemokratiets klare ambition at beskytte børns færden på nettet, og snart kommer regeringens nedsatte arbejdsgruppe med en række anbefalinger, og dem glæder vi os rigtig meget til at se. For et par år siden, da jeg selv råbte højt om techgiganternes af udnyttelse af børnene, blev jeg vist opfattet som lidt teknologiforskrækket, lidt gammeldags og lidt bornert, men heldigvis kan jeg mærke nu, at stemningen er ved at vende, også her i salen.

Tusind tak til forslagsstillerne for at fremsætte det her forslag. De mange, mange tusind, der har skrevet under, viser, at der er en folkelig opbakning til, at vi får reguleret og techgiganterne langt bedre, end det er tilfældet i dag. Vi lovgivere skal påtage os et langt større ansvar, og det er vi i gang med. Når vi ikke kan stemme for forslaget, som det ligger, ja så er det, som ministeren sagde, fordi der er nogle ting, som vi simpelt hen ikke må gå på kompromis med i forhold til EU-lovgivningen, og det kan vi jo af gode grunde ikke sætte os ud over i den her lovgivende forsamling.

Men lige nu er det altså bare svært ikke at være oprigtig rigtig, rigtig glad. For de mange, mange underskrifter på borgerforslaget taler deres tydelige sprog. Der er ved at indfinde sig en fælles forståelse af, at hvis internettet skal give vores børn frihed, viden og adspredelse, som ikke skader dem, så skal vi lovgivere tage et større ansvar, akkurat som vi beskytter børn i andre sammenhænge i vores samfund. I Socialdemokratiet ser vi frem til at arbejde videre med reguleringen og begrænse techgiganternes adgang til vores børn. Tak for ordet.

Kl. 15:31

Første næstformand (Leif Lahn Jensen):

Vi siger tak til ordføreren. Der er ingen korte bemærkninger, den røg. Næste ordfører er fru Linea Søgaard-Lidell fra Venstre. (Karina Lorentzen Dehnhardt (SF): Nej, jeg havde bedt om ordet). Jamen den røg igen med det samme. Vi beder lige den socialdemokratiske ordfører om at komme tilbage. Jeg så godt, at Karina Lorentzen Dehnhardt var på, men den røg igen. Men værsgo til fru Karina Lorentzen Dehnhardt.

Kl. 15:32

Karina Lorentzen Dehnhardt (SF):

Jamen tak for en faktisk rigtig fin tale, som jeg synes indeholder mere klar tale, end jeg har hørt det fra Socialdemokraterne de sidste 3 år, hvor jeg har fremsat forslag på forslag om lige præcis de elementer, som ligger her i borgerforslaget. Kan ordføreren ikke godt bekræfte, at der står i borgerforslaget, at det foreslås konkret at indføre en eller flere følgende love; det vil sige, at man kan vælge imellem de ting, man vil, i borgerforslaget. Så kunne Socialdemokraterne ikke godt stemme for det. Der er mere end 50.000 mennesker, som har skrevet under her, og som ønsker handling. Ville det ikke være et godt signal? Jeg synes, det er et lidt søgt argument at sige, at man ikke kan stemme for det, fordi der er flere af tingene, som vi ikke rigtig kan lide – man kan selv vælge.

Kl. 15:32

Første næstformand (Leif Lahn Jensen):

Ordføreren.

Kl. 15:32

Birgitte Vind (S):

Nu kan vi, ligesom ministeren også har givet udtryk for, faktisk rigtig godt lide det her forslag, og vi synes, at der er rigtig mange gode ting i det, men vi har også et ansvar for som lovgivende forsamling at gøre arbejdet rigtig grundigt. Og jeg vil meget gerne anerkende SF's kæmpestore indsats over tid for at skabe opmærksomhed på det her område. Det har jeg meget stor respekt for. Men vi bliver nødt til også at handle ansvarligt. Og det er jo ikke nok bare tage et af de her elementer og sige, at fordi vi lige kan nikke ja til én ting, så har vi sat et flueben og sagt, at vi har vi har fikset det. Vi skal gøre det her grundigt, og det grundige arbejde er heldigvis sat godt i gang.

Kl. 15:33

Første næstformand (Leif Lahn Jensen):

Spørgeren.

Kl. 15:33

Karina Lorentzen Dehnhardt (SF):

Jeg kan faktisk ikke rigtig se, at man ikke kan lave det grundige arbejde, bagefter man har vedtaget borgerforslaget. Så er det jo klart, at man må finde ud af, hvad for nogle af forslagene, man går videre med. Jeg synes jo bare, at når der er så mange i befolkningen, som rent faktisk gør sig den ulejlighed at skrive under på det her forslag og er så optaget af det – jeg har også hørt statsministeren sige noget om behovet for regulering – kunne man så ikke godt stemme for det her og sige, at, ja, vi skal videre ad den her vej, og dermed endelig give klart signal, som er noget andet end smileyordninger og hvidbøger og samråd og betænkninger og beretninger, som vi har set de sidste 3 år.

Kl. 15:34

Første næstformand (Leif Lahn Jensen):

Ordføreren.

Kl. 15:34

Birgitte Vind (S):

Jeg håber, vi spiller med det samme holdnavn på ryggen herinde, når det handler om at beskytte børn, og derfor er det jo vigtigt, hvad vi kommer ud med i den anden ende. Og jeg har kæmpe, kæmpe respekt for det her borgerforslag. Det er faktisk et af de vigtigste forslag i den her sag, jeg har stået og skullet behandle, og jeg har nogle gange sagt til mig selv: Det skulle være kommet fra politisk hold. Men det har vi jo ikke været hurtige nok til at komme med herinde. Men nu er det sådan set sådan, at EU er i fuld gang – i fuld gang – og det har ordførerens parti også været aktivt inddraget i, og med al respekt for det bliver vi nødt til afvente det arbejde.

Kl. 15:34

Første næstformand (Leif Lahn Jensen):

Så er der en kort bemærkning til hr. Alexander Ryle.

Kl. 15:34

Alexander Ryle (LA):

Ordføreren nævner et eksempel med et barn, der vågner om natten og scroller igennem videoer og ikke får sovet den tid, som barnet skal. Men er ordføreren bekendt med de eksisterende funktioner, der findes på en lang række sociale medier i forhold til skærmtidskontrol og forældrekontrol, f.eks. på Snapchat og TikTok?

Kl. 15:35

Første næstformand (Leif Lahn Jensen):

Ordføreren.

Kl. 15:35

Birgitte Vind (S):

Ja, men som vi jo må erkende, er der også børn, som får overladt det ansvar til sig selv. Det er jo ikke alle forældre, der forstår det og kan gå ind at tage det ansvar, og som ved, hvordan de gør det. Og børn har en ufattelig god evne til også at omgå regler i forhold til teknologi. Jeg har talt med ufattelig mange forældre, som er så bekymrede, og som siger, at det faktisk er rigtig svært at begå sig i. Og vi har også hørt en dreng sige i »Spionerne bag skærmen«: Jamen mine forældre har faktisk tillid til mig. Og jeg tolker det sådan, at forældrene ved mindre om det, end han selv gør, og derfor er jeg overbevist om, at rigtig mange forældre faktisk har brug for, at vi også hjælper med at få sat nogle retningslinjer op over for techgiganterne.

Kl. 15:35

Første næstformand (Leif Lahn Jensen):

Spørgeren.

Kl. 15:35

Alexander Ryle (LA):

Mener ordføreren, at forældre har et ansvar for deres børns brug af sociale medier, f.eks. i forhold til hvor lang tid børnene bruger på platforme som TikTok eller Snapchat? Eller mener ordføreren, at forældrene ikke har et ansvar, men at det er bedre, at vi politikere herinde, som ikke kender børnene og de rammer, der er i familierne, skal sætte regler for børnenes skærmbrug?

Kl. 15:36

Første næstformand (Leif Lahn Jensen):

Ordføreren.

Kl. 15:36

Birgitte Vind (S):

Altså, vi har mærkning af legetøj, og vi har faktisk også aldersmærkning af film. Det er ulovligt i detailhandelen at lange en voksenvideo over disken – det gør man så ikke længere, men det gjorde man måske for 10 år siden. Og der har vi jo nogle regler herhjemme, for at vi tager et fælles ansvar, fordi vi godt ved, at alle forældre ikke har mulighed for at hjælpe deres børn lige godt. Selvfølgelig har man da et ansvar som forældre, når man sætter børn i verden, men vi har bestemt også et ansvar som samfund. Det er jo derfor, at vi har lovgivning på andre områder om at beskytte børn.

Kl. 15:36

Første næstformand (Leif Lahn Jensen):

Så er det fru Mona Juul.

Kl. 15:36

Mona Juul (KF):

Tak for det, og tak til ordføreren. Jeg blev lige fristet til at stille et spørgsmål, når nu chancen var der en ekstra gang her. Med det chok og den rædsel og vrede, som mange forældre oplever, og som ordføreren også fremfører her på levende vis og også gør i andre sammenhænge, er ordføreren så overbevist om, at det, DSA'en kommer med, løser det, og er det derfor, ordførerens parti ikke vil stemme for det her forslag?

Kl. 15:37

Første næstformand (Leif Lahn Jensen):

Ordføreren.

Kl. 15:37

Birgitte Vind (S):

DSA'en kan løse noget af det, men verden udvikler sig jo, og den teknologiske udvikling går drønstærkt, og lige om lidt står vi og kigger ind i nogle udfordringer omkring kunstig intelligens, som vi jo slet, slet ikke har hånd om, Så der er da rigtig, rigtig meget, som jeg tænker vi som land fortsat skal komme efter. Jeg tror bestemt ikke, at DSA'en løser alt.

Kl. 15:37

Første næstformand (Leif Lahn Jensen):

Spørgeren.

Kl. 15:37

Mona Juul (KF):

Jeg kunne også godt tænke mig i forlængelse af det, ordføreren for LA sagde, at følge op på forældreansvar og skoleansvar. Der er jo masser af sådan nogle områder, hvor vi også godt kunne gøre noget og have en god debat om det, og hvor det er en debat, der handler om, at vi også gerne vil have levende børn og børn, der har fællesskaber osv. Der må jo også være rigtig mange gode ting i forbindelse med de sociale medier; techgiganterne har jo en succes af en årsag. Er det også noget af det, som ordføreren kigger på, ud over at være chokeret, vred og rystet?

Kl. 15:38

Første næstformand (Leif Lahn Jensen):

Ordføreren.

Kl. 15:38

Birgitte Vind (S):

Nu sluttede jeg min ordførertale med at sige, at vi jo gerne vil have, at nettet er det sted, hvor børnene kan søge viden, søge glæde og adspredelse og faktisk også blive lidt klogere, og det er jo det net, vi lærte at kende for 10 år siden, 15 år siden måske, men der er bare sket en udvikling, som vi ikke på nogen måde har taget demokratisk kontrol over. Vi aner ikke, hvad der foregår, vi ved ikke, hvad der bliver lagt ud, der er ingen demokratisk kontrol. Vi har da selvfølgelig et ansvar som demokratisk land at tage hånd om udviklingen på nettet.

Kl. 15:38

Første næstformand (Leif Lahn Jensen):

Så er der ikke flere indtegnet, så jeg siger tak til ordføreren. Næste ordfører er fru Linea Søgaard-Lidell fra Venstre. Velkommen.

Kl. 15:38

(Ordfører)

Linea Søgaard-Lidell (V):

Tak for ordet, og særlig tak til de mennesker, der står bag det her borgerforslag, som vi behandler nu. I har virkelig formået at sætte en dagsorden, I har ramt direkte ind i en bekymring og en utryghed, der har hersket, både blandt os politikere og i høj grad også blandt danskerne. Ny teknologi, sociale medier, kunstig intelligens ruller ind over som en tsunami. Vi kender ikke konsekvenserne for vores samfund, for os selv og for vores børn endnu, men vi begynder at kunne se nogle faretruende mønstre. Hvad sker der med et samfund, når en hel generation bliver vænnet til at se korte klip på deres skærm, får en hurtig belønning og mister noget af deres koncentrationsevne? Bliver de dummere end de foregående, og hvordan påvirker det i så fald samfundet? Hvad sker der med det barn, som i et sårbart øjeblik vender sig mod en maskine på sin telefon i stedet for at række ud til en ven eller til en voksen, hun har tillid til? Jeg deler til fulde bekymringen. Og når så mange danskere skriver under på et borgerforslag, er vi også nødt til at lytte politisk.

Det er vigtigt for mig at sige, at der jo er forskel på skærmbrugen. Der er også forskel på indhold, og bestemt ikke alt er skidt. Udviklingen rummer en masse muligheder, og teknologierne kommer ikke til at gå væk. Så vi skal lære at bruge dem fornuftigt, og vi skal sikre en demokratisk kontrol. Det mærkelige er jo bare, at hvis virksomheder vil markedsføre produkter til børn fysisk, er der helt styr på, hvad de produkter må indeholde, og hvordan de må påvirke vores børn. Det, vi ikke vil tillade i den fysiske verden, skal vi selvfølgelig heller ikke tillade i den digitale verden. Lovgivningen er bagud, og lovgivning vil nok også altid være på bagkant af innovation. Men meget er heldigvis også i gang. Med EU's nye regler kræver vi bl.a. gennemsigtighed for algoritmer hos de store techvirksomheder, vi tvinger dem til at tage et ansvar for moderation af indhold og skærper reglerne for markedsføring mod børn og unge. Det er rigtig godt, og vi får en reel effekt for børn og unge i hele EU.

Andre ting, f.eks. databeskyttelse, har vi brug for, at det bliver håndhævet langt bedre, og så mangler vi nok også nogle ting. Vi mangler f.eks. at tage hånd om de design, som har til formål at gøre os afhængige af platformen eller af spillet. Vi har et stort ansvar for at beskytte vores børn og unge mod de meget negative konsekvenser ved skærmene og den teknologi, og ja, forældrene har selvfølgelig et kæmpestort ansvar for deres børn, for, hvilke apps de henter, og for, hvor længe de sidder med deres skærm. Men det her er altså også meget større end forældrene. Vi mener, at vi bør ruste børn og unge bedre til at håndtere de nye teknologier og den digitale verden. Digital dannelse bør fylde mere i folkeskolen, så børn og unge lærer at styre teknologierne frem for at blive styret af dem.

I Venstre er vi glade for, at både ministeren i dag og hele regeringen tager borgerforslagets bekymring så seriøst, som de gør. Vi er også glade for, at regeringen både presser på dagsordenen i EU og også ser på, hvad vi kan gøre herhjemme. I Venstre forventer vi ikke at kunne stemme for beslutningsforslaget. Det er ikke, fordi vi ikke er enige i intentionen, for det er vi, men fordi forslaget rummer mange dele, som håndteres bedst i EU, mens andre dele simpelt hen ikke kan gennemføres med effekt, fordi virksomhederne bor i andre lande og de store techvirksomheder kun har forpligtelse til at overholde EU-lovgivningen og den nationale lovgivning i det land, de bor i.

Det vigtige for os er sådan set, at vi finder et værktøj, der rent faktisk virker, og som afhjælper de negative konsekvenser på børn af unge. Den debat mener jeg også er bredere end de ting, som borgerforslaget tager fat på, og jeg håber, at drøftelserne om det her emne vil fortsætte i Folketinget, for der er mange vigtige aspekter og dilemmaer, som fortjener mere opmærksomhed. Derfor er jeg også åben over for at se, om vi kan lave en fælles beretning om forslaget i udvalgsarbejdet. Tak for ordet.

Kl. 15:42

Første næstformand (Leif Lahn Jensen):

Tak til ordføreren. Der er en enkelt med korte bemærkninger indtil videre, og det er fru Karina Lorentzen Dehnhardt.

Kl. 15:42

Karina Lorentzen Dehnhardt (SF):

Jeg tror, vi har fået kortlagt, at man godt kan stemme for det her forslag og så bare nøjes med at implementere det, der kan lade sig gøre. Det er bare lige for at få det på plads. Jeg kunne godt tænke mig at vide, præcis hvor Venstre gerne vil regulere. Hvad er vigtigst at tage fat på for at beskytte børnene?

Kl. 15:43

Første næstformand (Leif Lahn Jensen):

Ordføreren.

Kl. 15:43

Linea Søgaard-Lidell (V):

Jeg tror ærlig talt, det vigtigste er det, som allerede er ved at blive taget fat på i DSA'en, altså at få åbenhed omkring algoritmerne. Det er for mig at se noget af det vigtigste. I forhold til de ting, vi kan gøre herhjemme, tror jeg, at noget af det væsentligste, vi skal gøre, er at se på, hvordan vi kan styrke den digitale dannelse og teknologiforståelse. Det her kommer ikke til at gå væk, så vi er nødt til at ruste den generation, som det rammer, til at kunne håndtere det bedre. Jeg kan godt være bekymret for, hvad der sker med de grundlæggende færdigheder, hvis børn og unge tyer så meget til kunstig intelligens, skærme, når de løser deres opgaver i skolen og sådan noget. Der er nogle ting der, som jeg tror det er ret vigtigt at vi begynder at tage fat på.

Kl. 15:44

Første næstformand (Leif Lahn Jensen):

Spørgeren.

Kl. 15:44

Karina Lorentzen Dehnhardt (SF):

Jeg er måske ikke så optimistisk omkring DSA'en, som ordføreren er. Det er klart, at den kommer til at lægge en regulativ ramme, men rigtig meget er overladt til techgiganterne selv i DSA'en, og det synes jeg måske ikke er så hensigtsmæssigt. Nu betoner ordføreren jo rigtig meget den digitale dannelse. Hvad tænker ordføreren om aldersverificering som et middel til at håndhæve den lille smule lovgivning, vi trods alt har?

Kl. 15:44

Første næstformand (Leif Lahn Jensen):

Ordføreren.

Kl. 15:44

Linea Søgaard-Lidell (V):

Det er jeg sådan set meget åben over for. Jeg er helt enig i, det burde håndhæves bedre, og jeg vil også sige, at i Venstre afviser vi ingen værktøjer. Det vigtigste er, at vi finder nogle værktøjer, som har en effekt og kan hjælpe med at komme det her problem til livs og afhjælpe de negative konsekvenser. Jeg synes, det er fint at se på aldersverificering. Vi skal bare finde ud af, hvordan vi rammer den rette balance. For der er jo også noget med, at du bliver identificeret, hvis du sidder med dit MitID, og det kan måske have nogle andre konsekvenser.

Kl. 15:45

Første næstformand (Leif Lahn Jensen):

Så er det fru Lisbeth Bech-Nielsen.

Kl. 15:45

Lisbeth Bech-Nielsen (SF):

Tak for det. Både Venstre, Socialdemokratiet og ministeren udtrykker en masse bekymring omkring den udvikling, der er sket, men vil alligevel ikke rigtig tage nogen konkrete skridt, som vi hørte. Men som andre også har været inde på, er der jo skridt at tage. Der er jo også muligheder for at gå national vej og presse på i EU. I Frankrig vil man indføre aldersverificering på pornosider.

Hvorfor ser Venstre ikke behovet for at tage nogle skridt lige nu, når den mistrivsel, der er blandt vores børn og unge, er så voldsom og er så veldokumenteret og hænger sammen med de algoritmer, der styrer de platforme, som vores børn og unge er på?

Kl. 15:46

Første næstformand (Leif Lahn Jensen):

Ordføreren.

Kl. 15:46

Linea Søgaard-Lidell (V):

Jeg er meget uenig i ordførerens udlægning af vores holdning. Jeg mener også, at vi er klar til at tage nogle konkrete skridt, både nogle af de ting, jeg lige har nævnt, og også noget af det, som ordføreren har hørt ministeren redegøre for. Der bliver jo taget konkrete skridt. Det bliver undersøgt ovre hos skatteministeren, hvordan og om vi kan forbyde lootbokse. Ministeren for digitalisering har fået AI på rådsmødedagsordenen i Luxembourg nu her. Der bliver jo taget konkrete skridt. For os er det vigtigt, at vi finder nogle værktøjer, som virker.

Kl. 15:46

Første næstformand (Leif Lahn Jensen):

Spørgeren.

Kl. 15:46

Lisbeth Bech-Nielsen (SF):

Vi ved, at lobbyisterne har brugt omkring 1 mia. kr. på at lobbye mod konkrete elementer i DSA'en, som skulle være en grundlov for sociale medier, bl.a. for at få taget nogle skrappere krav til en aldersgrænse, aldersverificering, ud og også krav om at tage nogle af de afhængighedsskabende mekanismer ud. Så det er ikke et sted, hvor vi kan vente på, at DSA'en træder i kraft. Hvis vi vil gøre noget ud over den, bliver vi nødt til at stille nogle nationale krav.

Kl. 15:47

Første næstformand (Leif Lahn Jensen):

Ordføreren.

Kl. 15:47

Linea Søgaard-Lidell (V):

Jeg hørte ikke et spørgsmål i ordførerens kommentar, men jeg vil sige, at nu var det jo en dansker, som sad for bordenden, da der blev forhandlet om DSA'en i Europa-Parlamentet. Jeg var ikke selv involveret, for jeg sad ikke i det pågældende udvalg. Men jeg synes, det er vigtigt at slå fast, at bare forbi techgiganter bruger mange penge på lobbyisme, betyder det jo ikke, at de får retten til at styre, hvordan lovgivningen falder ud.

Kl. 15:47

Første næstformand (Leif Lahn Jensen):

Så siger vi tak til ordføreren, der er ikke yderligere bemærkninger. Næste ordfører er hr. Rasmus Lund-Nielsen fra Moderaterne. Velkommen.

Kl. 15:48

(Ordfører)

Rasmus Lund-Nielsen (M):

Jeg føler mig heldig at være en del af den sidste generation, hvor jeg som født i 80'erne jo faktisk kan tænke tilbage på min barndom og få indre billeder af at klatre i træer og spille bold og lege med venner på vejen. I dag er barndommen mildt sagt anderledes. For det er nemlig sådan, at barndommen i dag jo er blevet belejret af smartphones og techgiganter, som for alt for mange har skabt et teknologisk fængsel.

Vi ved jo, at techgiganternes forretningsmodeller går ud på at fastholde brugerens opmærksomhed så lang tid som overhovedet muligt. Vi ved, at deres apps er designet til, at man bare skal scrolle videre og videre, mens der bliver udløst mere og mere dopamin i hjernen, og det er jo derfor, at det meget rammende af en amerikansk professor for nylig blev kaldt for digitalt narko. Og det er altså digitalt narko, som vi lader ligge frit fremme, og som er i fuld gang med at ødelægge hele generationer af unge mennesker.

Vi kender jo tallene; nogle af dem har allerede været nævnt. Jeg vil gerne nævne et par af dem også. Hver fjerde 15-årige pige bruger 30 timer om ugen på sociale medier. Over halvdelen af drengene mellem 11 og 19 år ser ikke deres venner i løbet af en uge, og hver tredje får afbrudt sin søvn flere gange om ugen, fordi de skal tjekke noget på mobilen. Og hvad mon det egentlig gør ved vores børns hjerner at bruge flere timer på 9 sekunder lange videoer på TikTok? Som psykolog ved jeg en smule om det, men man behøver altså ikke at være hjerneforsker for at regne ud, at det selvfølgelig gør det ekstremt svært at lære at koncentrere sig, og det er jo også derfor, at Dansk Industri for nylig var ude at anbefale mobilfrie skoler, for det er jo også fremtidens arbejdskraft, det sådan set handler om.

Men arbejdskraften er egentlig ikke det, der bekymrer mig her, for det mest tragiske er jo, at den overdrevne og uregulerede skærmbrug med al sandsynlighed er den drivende faktor i den trivselskrise, vi ser udspille sig blandt unge. Det møder jeg stadig nogle der er i tvivl om, men dem vil jeg bare bede om at overveje, hvad det mon gør ved et barns trivsel at bruge det meste dagen stillesiddende foran en skærm og ikke se sine venner. Hvad gør det konstant at være på og aldrig give nervesystemet ro, at være i kronisk søvnunderskud, at se alle ens skolekammerater begravet i skærme, som gør det sværere og sværere at danne relationer til andre? Og også: Hvad gør det her med konstant at sammenligne sig med andre på en måde, hvor kun det perfekte er godt nok, så det er blevet forkert at være normal?

Som psykolog i egen praksis har jeg set, hvad det gør. Jeg har set, hvad det gør, når unge mennesker ser deres potentiale smuldre mellem fingrene på dem, fordi de er blevet afhængige af skærme. Vi taler om begavede unge mennesker, der må droppe ud af deres studie kort tid inden den afsluttende eksamen; om elever i udskolingen, der skoleværger sig i månedsvis, fordi de er blevet afhængige af de her skærme. Og som far til en dreng i førskolealderen og til en dreng mere, som kommer om en uge, så vil jeg have meget svært ved at se mig selv i øjnene, hvis ikke vi får rykket markant på den her dagsorden.

Der er ikke noget i det her borgerforslag, som jeg ville have nogen som helst betænkeligheder ved at indføre i morgen. Elementerne flugter i øvrigt med det, som jeg selv foreslog i en bog kort inden valget, og som jeg gik til valg på, nemlig at vi som minimum bør kunne sikre, at man rent faktisk har den alder, som er påkrævet for at bruge sociale medier. Den alder er jo i dag 13 år, men vi ved, at der er massevis af 9-årige, som bruger flere timer på sociale medier – og det ser jeg som et kæmpeproblem. Altså, det er et kæmpeproblem, og det er et gedigent svigt, at der ikke er politikere herinde, der har gjort noget ved det før nu. Det er så stort et problem, at jeg er overbevist om, at vi i fremtiden kommer til at undskylde for alle de børn, vi lod blive afhængige af skærme i det her digitale eksperiment, som det er blevet kaldt. Og børn skal jo ikke være forsøgsdyr i et eksperiment – børn skal være børn. Og vi skal give dem deres barndom tilbage. Det er det, som det her borgerforslag handler om. Fremtidens generationer skal også kunne mindes at lege med deres venner, når de tænker tilbage på deres barndom.

Så Moderaterne støtter det her forslag på den måde, at vi vil indføre alt det, man kan indføre, uden at være i karambolage med EU-retten. Afslutningsvis vil jeg gerne sige tusind tak til min ven Imran Rashid for at have stillet det her borgerforslag og for at have kæmpet for den her dagsorden utrætteligt igennem mange år. Tak for ordet.

Kl. 15:53

Første næstformand (Leif Lahn Jensen):

Tak til ordføreren. Der er en række spørgere. Først er det fru Karina Lorentzen Dehnhardt.

Kl. 15:53

Karina Lorentzen Dehnhardt (SF):

Tak for en helt igennem fantastisk tale. Jeg er virkelig, virkelig enig. Så derfor vil jeg også gerne spørge, hvad ordføreren gerne vil have, at det arbejde, som regeringen har sat i gang, munder ud i. Altså, hvad skal det som minimum indeholde, for at vi kan sige: Nu gør vi for alvor noget for at beskytte vores børn og unge mod denne her digitale afhængighed?

Kl. 15:53

Første næstformand (Leif Lahn Jensen):

Ordføreren.

Kl. 15:53

Rasmus Lund-Nielsen (M):

Jeg ser et stort potentiale i aldersverifikation, som går ind og sikrer – som jeg nævnte i min tale – at man har den alder, man skal have. Jeg synes, 13 år er en for lav alder. Skal vi give digital narko til 13-årige? Jeg mener, vi kan hæve den. Vi kan gå videre end det her borgerforslag. Det er ikke i strid med EU-retten. Vi kan gå ind og sige, at man skal være 15 eller 16 år for at måtte gå på sociale medier. Det tror jeg vil være sundt. Det må være et minimum.

Kl. 15:54

Første næstformand (Leif Lahn Jensen):

Spørgeren.

Kl. 15:54

Karina Lorentzen Dehnhardt (SF):

Det lyder rigtig godt. Det er jo også nogle lignende tanker, som vi har i SF. Men jeg vil godt høre: Hvad tænker ordføreren om at forbyde de her adfærdsdesign og de her aggressive algoritmer, som jo også er med til at pumpe skadeligt, hadefuldt indhold ud til børn og unge, eller for den sags skyld porno, som bare bliver grovere og grovere? Hvad tænker ordføreren om at tage det skridt at forbyde de her adfærdsdesign?

Kl. 15:54

Første næstformand (Leif Lahn Jensen):

Ordføreren.

Kl. 15:54

Rasmus Lund-Nielsen (M):

Det vil jeg meget gerne gøre. Jeg er dybt bekymret over det her, som man kalder for dark patterns, som jo handler om at designe appsene på en måde, så man faktisk bruger dem i længere tid, end det egentlig er ens vilje, fordi man netop bliver afhængig af det, og fordi autoplay bare starter igen og igen. Det er det, der gør, at mange unge kommer så sent i seng, at de møder trætte i skole. Vi ved, at otte ud af ti af de ældste skoleelever møder trætte i skole. Hvad gør det ved deres evner til at kunne lære? Det er dybt ødelæggende. Så jeg er enig. Men jeg tror også, det er lidt i strid med EU-retten, så det må vi se. Men jeg kan forstå, at DSA-forordningen jo bl.a. indeholder det.

Kl. 15:55

Første næstformand (Leif Lahn Jensen):

Så er det fru Lisbeth Bech-Nielsen.

Kl. 15:55

Lisbeth Bech-Nielsen (SF):

Jeg vil også gerne takke for en rigtig god tale, og det lyder jo, som om vi er noget nær totalt enige, og derfor vil jeg også spørge, hvad der afholder Moderaterne fra at kunne støtte det her borgerforslag. For det første kan man jo stille ændringsforslag til et borgerforslag, hvis man mener, der er nogle ting, der skal rettes til. For det andet står der jo også i borgerforslaget, at det er et eller flere elementer, man ønsker at der bliver kigget på. Og for det tredje bliver et borgerforslag ligesom et beslutningsforslag jo aldrig inkorporeret en til en i en lov. Selv hvis der skulle være flertal for det, er der jo stadig væk noget rum til det. Ville det ikke være godt at stemme for det og ligesom sige, at så kigger vi på den konkrete udmøntning, i forhold til hvad vi kan, hvad vi ikke kan, og hvad der kommer lige om lidt i DSA'en?

Kl. 15:56

Første næstformand (Leif Lahn Jensen):

Ordføreren.

Kl. 15:56

Rasmus Lund-Nielsen (M):

Jo, vi kan stemme for det, men så forpligter vi os jo, som du selv siger, ikke til andet end bare at indføre minimum et af punkterne. Det er jo det, de skriver, altså mindst et af de her ni punkter. Om vi gør det, eller om vi udarbejder en beretningstekst, hvor vi beskriver, hvad det er for nogle punkter, vi vil indføre, er for mig at se bare en lovteknisk formalitet. Det vigtige er, at vi får indført alt det, vi kan indføre, og det fornemmer jeg også at regeringen gerne vil.

Kl. 15:56

Første næstformand (Leif Lahn Jensen):

Spørgeren.

Kl. 15:56

Lisbeth Bech-Nielsen (SF):

Så hvis det ender med at være en beretningstekst, vil Moderaterne så arbejde for, at det bliver så konkret og forpligtende som overhovedet muligt på et eller flere punkter, så man også siger til den regeringen, som Moderaterne jo er en del af, at det her skal vi se på, at det skal vi håndtere? Der er ting, der ikke bliver håndteret i DSA'en, og vi kan ikke vente på AI-forordningen. Der er simpelt hen nogle ting, vi bliver nødt til at gå ind og kigge på allerede her og nu.

Kl. 15:57

Første næstformand (Leif Lahn Jensen):

Ordføreren.

Kl. 15:57

Rasmus Lund-Nielsen (M):

Ja, det vil være meget, meget vigtigt for mig, at vi i den beretningstekst, vi måtte vælge at udarbejde, bliver meget konkrete på, hvad det er, vi indfører, og at vi også sætter en grænse for, hvornår det skal være indført, altså en deadline for det. Det vil jeg mene er den rette vej at gå, og jeg er faktisk også skuffet over DSA-forordningen. Jeg mener, den burde gå langt videre, og jeg er enig med ordføreren i, at det da er dybt beskæmmende, at der bliver brugt 1 mia. kr. på lobbyisme af techindustrien. Det her forslag handler om, om man er på techindustriens side, eller om man er på børnenes side, og vi skal være på børnenes side.

Kl. 15:57

Første næstformand (Leif Lahn Jensen):

Så er det hr. Pelle Dragsted.

Kl. 15:57

Pelle Dragsted (EL):

Det er lidt i forlængelse af fru Lisbeth Bech-Nielsens spørgsmål, for jeg hører ordføreren sige, at man er parat til sådan set at stemme for at indføre alle de forslag i morgen. Og hvis man har det sådan, synes jeg nok at det mest oplagte ville være at stemme for borgerforslaget  og dermed også sende et klart signal til alle de mange mennesker, som har skrevet under på det. For så har regeringen, som ordføreren selv tilhører et parti fra, jo muligheden for at gå i gang med at implementere det her. Overvejer Moderaterne stadig væk at støtte forslaget? Det er lidt uklart for mig, om det er en overvejelse, eller om man ligesom har besluttet sig for, at man ikke vil støtte forslaget.

Kl. 15:58

Første næstformand (Leif Lahn Jensen):

Ordføreren.

Kl. 15:58

Rasmus Lund-Nielsen (M):

Jeg har besluttet mig for, at vi skal indføre alt det, vi kan indføre inden for EU-retten. Og det fornemmer jeg ikke at der er nogen modstand imod i regeringen. Jeg kan forstå, at der er nogen i regeringen, der mener, at det ville være bedst at lave en beretningstekst. Jeg har set et udkast til den beretningstekst, og jeg synes, at det virker fornuftigt. Det er en beretningstekst, hvor man netop prøver at indføre det, man kan indføre, nemlig bl.a. aldersverifikation. Men jeg er åben over for, at vi stemmer ja og så konkretiserer, hvad det er, vi indfører. Men som jeg nævnte før, ser jeg det lidt som en form for en teknikalitet, om vi gør det ene eller det andet. Jeg tager imod dit input om, at det ville være bedst at stemme for. Men jeg kan forstå, at de andre partier i regeringen umiddelbart er sindet til at lave en beretningstekst. Det vigtige er bare, at vi indfører det, vi kan indføre.

Kl. 15:59

Første næstformand (Leif Lahn Jensen):

Pelle Dragsted for sin anden korte bemærkning.

Kl. 15:59

Pelle Dragsted (EL):

Tak for det klare svar. Jeg tror, at grunden til, at vi er lidt optaget af det, er, at beretningstekster herinde nogle gange har en tendens til at blive lidt uforpligtende, og der har også tidligere været beretningstekster på det samme område, som ikke rigtig har ført til de store forandringer. Så det er glædeligt, at Moderaterne faktisk ønsker en forpligtende beretningstekst, og det håber jeg så på at vi kommer til at se i udvalgsarbejdet. Vores holdning er, at som udgangspunkt støtter vi det. Men det er klart, at er det sådan, at der kommer en beretningstekst, som faktisk leverer, så er det noget andet, og det er glædeligt, hvis Moderaterne vil medvirke til det. Det er bare sjældent, at regeringspartierne ligesom er dem, der er mest fremme i skoene, når det kommer til den slags, som pålægger regeringen noget. Men det er glædeligt, hvis der er nye takter dér.

Kl. 15:59

Første næstformand (Leif Lahn Jensen):

Værsgo til ordføreren.

Kl. 15:59

Rasmus Lund-Nielsen (M):

Vi hørte jo alle sammen, at statsministeren også stemplede ind i den her debat og udtrykte bekymring for børns brug af skærme. Så jeg fornemmer da bestemt, at der er en villighed i regeringen til at forpligte sig på det her område. Som jeg nævnte før, er jeg meget optaget af, at det bliver en ekstremt forpligtende beretningstekst, og at den sætter en tidsgrænse for, hvornår det her skal være indført.

Kl. 16:00

Den fg. formand (Annette Lind):

Tak for det. Så vil jeg gerne give ordet til hr. Alexander Ryle fra Liberal Alliance. Værsgo.

Kl. 16:00

Alexander Ryle (LA):

Jeg vil sige, at jeg er en smule overrasket over ordførerens meget, synes jeg selv, teknologiforskrækkede ordførertale, for normalt, når vi har ordførerens kollega, hr. Jeppe Søe er på talerstolen, er det væsentlig mere teknologioptimistisk end det her. Så jeg vil egentlig gerne spørge: Anerkender ordføreren, at sociale medier også bringer mange gode ting med sig, f.eks. at man har nemmere ved at få kontakt til hinanden, at man kan bruge dem til at opbygge relationer og digitale fællesskaber, at de for nogle udgør en vigtig kilde til information, og at det også kan have en stor betydning for unge, særlig måske de socialt udsatte unge, at være en del af de her fællesskaber på sociale medier?

Kl. 16:01

Den fg. formand (Annette Lind):

Ordføreren, værsgo.

Kl. 16:01

Rasmus Lund-Nielsen (M):

Jeg erkender fuldt ud, at de sociale medier også har bragt rigtig mange gode ting med sig, og jeg er på ingen måde interesseret i, vi skal forbyde de sociale medier. Jeg er bare interesseret i, at man har en nogenlunde moden hjerne, når man indskiber sig i de her sociale medier, og at vi også begrænser sociale medier på en måde, hvor man ikke som 9-årig – som jeg ved kan være tilfældet – bruger flere timer om dagen på Snapchat. Det er jo mod hensigten med de sociale medier.

Kl. 16:01

Den fg. formand (Annette Lind):

Der er ikke nogen anden kort bemærkning, og så vil jeg gerne give ordet til fru Mona Juul fra Det Konservative Folkeparti. Værsgo.

Kl. 16:01

Mona Juul (KF):

Tak, og tak til ordføreren for en flot tale. Jeg er en lille smule forundret, for på et eller andet tidspunkt stopper man jo med at smide gule sedler på tavlen og bliver ligesom enige om, hvad der skal ske. Nu er der mere end 50.000 borgere, der har sat os stolen for døren. Vil ordføreren stemme for, eller vil ordføreren stemme imod det borgerforslag, der ligger her?

Kl. 16:01

Den fg. formand (Annette Lind):

Ordføreren, værsgo.

Kl. 16:01

Rasmus Lund-Nielsen (M):

Det synes jeg, som jeg nævnte før, er en lidt forfejlet fokus: Skal vi stemme for, eller skal vi stemme imod det her borgerforslag, som er så uforpligtende, som det er, selv om jeg synes, det er ekstremt godt, og jeg har indtryk af, at intentionen med borgerforslaget først og fremmest er at starte en debat, og det er jo den, vi har nu? Der står jo i borgerforslaget, at det er minimum et af de ni punkter, der skal indføres, så derfor kan man sagtens stemme for. Men hvad er det så for et punkt, vi ligesom vil indføre? Det er det, det er vigtigt for mig at vi får konkretiseret. Om det er via at stemme ja eller en beretningstekst, er mindre vigtigt.

Kl. 16:02

Den fg. formand (Annette Lind):

Fru Mona Juul, værsgo.

Kl. 16:02

Mona Juul (KF):

Tak for det. Men sådan kan vi jo ikke lave lovbehandling. Altså, man er jo nødt til enten at stemme den ene vej eller den anden vej og så komme videre derfra. Vil ordføreren stemme for, eller vil ordføreren stemme imod det her borgerforslag?

Kl. 16:02

Den fg. formand (Annette Lind):

Ordføreren.

Kl. 16:02

Rasmus Lund-Nielsen (M):

Det afhænger jo af, hvad det er, vi vil indføre af de her ni punkter. Det er jo det, vi må drøfte i udvalgsarbejdet. Nej, vi er ikke færdige med at drøfte det. Hele det her handler om at starte den her debat og vise, hvor ekstremt skadeligt det er for børn at være på de sociale medier, og at det er det, vi skal have gjort noget ved.

Kl. 16:02

Den fg. formand (Annette Lind):

Tak til hr. Rasmus Lund-Nielsen fra Moderaterne. Der er ikke flere korte bemærkninger. Så skal vi sige velkommen til SF's ordfører. Værsgo til fru Karina Lorentzen Dehnhardt.

Kl. 16:03

(Ordfører)

Karina Lorentzen Dehnhardt (SF):

Tak for ordet. Ja, jeg vil bare sige et kæmpe ja til det her borgerforslag, og tusind tak for at stille det. Vi har nemlig en utrolig lang tradition for at beskytte børn i Danmark, og det skal vi da også have, når det handler om at beskytte børnenes digitale liv. Vi har aldersgrænser på film, tatoveringer og alkohol i den fysiske verden, sågar for porno, men når det handler om den digitale verden, er der meget få begrænsninger for børn, og der er slet ikke nogen retshåndhævelse. Derfor skal vi også vedtage det her forslag i dag. Nu skal vi altså have regler, som kan beskytte børnene i den digitale verden. Nu må det simpelt hen være slut med udvalg, beretninger, undersøgelser, hvidbøger og venten på EU. Nu skal vi videre med det, vi kan komme videre med.

Jeg vil ikke længere høre på, at det her er forældrenes ansvar og et spørgsmål om opdragelse. Det er det selvfølgelig også, men det er det ikke kun. Ved at sige det synes jeg, det bliver en dårlig undskyldning for ikke at gøre noget. Det efterlader de mest sårbare af børnene på perronen, fordi de har forældre, der ikke kan eller måske ikke vil beskytte dem. Det efterlader også de forældre, som knap nok forstår omfanget af, hvad det er, børnene udsættes for, på perronen. Og de kæmper en ulige kamp med techfirmaer, som har massevis af penge, eksperter og tid.

Det så vi jo tydeligt i TV 2's program »Spionerne bag skærmen«, hvor dybt afhængige børn fortalte, at de bare ikke kunne holde op med at spille, og at de stod op om natten for at gøre det i smug, og hvordan mange af deres konflikter med forældrene handlede om skærmene. I udsendelsen blev firmaerne afsløret i, at de udmærket godt ved, hvad de laver, når de designer produkterne til at fastholde børnene. Det gør de nemlig helt bevidst, og firmaerne kunne endda se, hvornår børnene blev trætte eller begyndte at kede sig, så de lige kunne sætte ind med et element, som gjorde, at børnene hang på lidt længere.

Derfor skal vi bakke forældrene op med regulering også, og derfor skal borgerforslaget også bakkes op. I SF vil vi ikke længere være med til, at vores børn udsættes for wild west-metoder, fastholdelsesmekanismer og adfærdsdesign, som sluger børnenes tid og penge; det samme gælder kaninhuller af selvskade og andet skadeligt indhold, datahøst, som sælges og bruges mod børnene selv, og aggressive algoritmer, som gør børnene afhængige af porno og suger dem ned i et hul af mistrivsel.

Det er nu 3 år siden, SF fremsatte det første forslag om en digital børnebeskyttelselov, og det havde faktisk de fleste af elementerne med fra det her borgerforslag. I alt fire forslag har vi stillet, og i sidste uge fremlagde min kollega Lisbeth Bech-Nielsen så også et katalog til regulering af AI. Allerede i 2020 bad vi regeringen om at se på hele det her kompleks af problemstillinger. Senere kom vores forslag om alderstjek i forhold til at holde børnene ude af de forkerte steder og holde de voksne væk fra børnenes sider, og det er ikke blevet til ret meget andet end beretninger, hvidbøger, samråd, snakke, flere snakke, udmeldinger og nu også et nyt udvalgsarbejde.

Jeg synes ikke, den går længere. Vi har spildt 3 år, og jeg synes ikke, vi kan spilde mere af børnenes tid med at vente på forslag fra EU, som også er gennemlobbyet og udvandet af techindustrien selv. Nu må vi gøre det, vi kan. Forslagsstillerne har faktisk gjort sig den umage at servere det her som et katalog. Så lad os nu bare vedtage det og give børn og forældre et håb om, at vi fra nu af altså tager det her dødalvorligt. Helt ærligt synes jeg faktisk, at det er lidt til grin, at løsningen på Snapchats AI-ven, som lige er blevet afsløret i at give manualer til, hvordan man begår selvskade, skulle være en smileyordning, som kan guide forældrene i forhold til at vide, hvornår og hvordan der bliver brugt kunstig intelligens på sociale medier. Altså, Digitalt Ansvar har jo kortlagt, hvordan børn og unge fastholdes i de her kaninhuller af selvskade, og det forhindrer dem i at blive raske.

Jeg er selvfølgelig glad for, at kulturministeren vil gøre noget, men hvad med at hæve aldersgrænsen til 15 år, som vi har foreslået, og indfører alderstjek i stedet for en smileyordning? Det kan håndhæve adgangen. Jeg tænker ikke, at der er noget, techgiganterne hellere vil have end en smileyordning. Nul regulering er nemlig lige præcis, hvad de går og drømmer om. Og så kunne vi sætte en digital grænse for porno på 16 år, ligesom vi har i butikkerne. Mediesundhed for børn og unge har jo vist, hvordan børn bliver afhængige af porno, hvordan de møder den uønsket, og hvordan det ender med at påvirke dem rigtig negativt. Og vi har jo sådan en grænse i den fysiske verden. Dertil kommer, at vi efterhånden også har flere studier, som bekræfter den skadelige virkning af indholdet på børnenes skærme, f.eks. det amerikanske studier, der har kortlagt det for 9-10 årige børn, som har et stort skærmforbrug ... Jeg har ikke nogen tid heroppe, så jeg kan ikke rigtig følge med.

Kl. 16:08

Den fg. formand (Annette Lind):

Der er gået 5 minutter, men ordføreren får lige mulighed for at slutte af.

Kl. 16:08

(Ordfører)

Karina Lorentzen Dehnhardt (SF):

Det lyder godt. Der er blank skærm heroppe nemlig. Det studie har i hvert fald dokumenteret, at skærmforbrug på kort sigt har en stor effekt på børnenes trivsel i forhold til at få depression, angst og alt mulig andet, som er skadeligt for deres helbred.

Så vil jeg bare slutte af med et citat fra Kim Larsens fine sang, for jeg syntes, I skulle have det med. Det er den, der hedder »De Smukke Unge Mennesker«. Den er fra 1980'erne, og det var før ChatGPT, iPads og alt muligt, og den går sådan her: »Der var nogen som blev tilbedt/andre måtte nøjes med/digitale vuggestuer/og tilfældig kærlighed« Det synes jeg ikke vores børn skal have. Tak for ordet.

Kl. 16:09

Den fg. formand (Annette Lind):

Tak for ordførertalen. Vi skal måske lige have ringet efter en betjent, så vi kan få kigget på det her med taletidsuret. Der er et par korte bemærkninger. Den første, jeg gerne vil give ordet til, er fru Birgitte Vind fra Socialdemokratiet. Værsgo.

Kl. 16:09

Birgitte Vind (S):

Tak for det, og tak for en rigtig, rigtig god ordførertale. Jeg havde også forventet, at den var så dedikeret, som den var.

Jeg ville egentlig gerne have, at ordføreren kunne sige lidt om, hvad det er for nogle helt konkrete ting, som ordføreren tænker vi skulle indføre nationalt nu og her, og som ordføreren ikke mener vi får dækket i DSA'en og andet? Er der nogle helt konkrete ting, som ordføreren mener vi lige kunne gå ind og gøre i morgen? Tak.

Kl. 16:09

Den fg. formand (Annette Lind):

Værsgo.

Kl. 16:10

Karina Lorentzen Dehnhardt (SF):

Ja, jeg har sådan set nævnt et par stykker af dem. Vi kunne sætte en aldersgrænse i forhold til porno; vi kunne sætte en aldersgrænse, der er højere i forhold til sociale medier; vi kunne tage alderstjek i brug, som man jo allerede gør nogle steder. Det er i hvert fald et par konkrete steder, kan starte, og det tror jeg sådan set også ville løse noget af udfordringen med aggressive algoritmer og adfærdsdesign og alt mulig andet. Så det vil være det primære, vil jeg sige, at gå i gang med.

Kl. 16:10

Den fg. formand (Annette Lind):

Tak for det. Der er en anden kort bemærkning. Værsgo.

Kl. 16:10

Birgitte Vind (S):

Tak for det. Vi er sådan set meget enige i, at der er nogle ting, vi godt kan gå ind at kigge på ret hurtigt. Så vidt jeg husker det, var SF's gruppe i Europa-Parlamentet nogle af dem, der stemte imod aldersverificering i sin tid, da man skulle lægge op til DSA'en. Det undrede mig jo så lidt, og jeg er da egentlig glad for, at partiet her i Danmark så måske vil gå en anden vej. Hvordan har man i SF tænkt sig fremadrettet at samarbejde med EU lige omkring den der ting? Tak.

Kl. 16:11

Den fg. formand (Annette Lind):

Ordføreren, værsgo.

Kl. 16:11

Karina Lorentzen Dehnhardt (SF):

Det kan jo nok ikke komme bag på ordføreren, at SF's nationale folketingsgruppe går ind for aldersverificering, for vi har jo stillet et forslag om det i 2021, som i øvrigt heller ikke blev til noget, men igen blev sovset ind i en beretning. Så det står vi sådan set ved.

Jeg synes, det er fint, at der kommer noget regulering fra EU. Jeg er bare ikke helt tilfreds med, hvordan den ser ud, og jeg synes, der er for meget, der er overladt til techgiganterne selv at regulere i DSA'en. Så det kommer selvfølgelig til at udgøre en bund, og det er godt, for vi har ikke ret meget at læne os op ad i dag. Men jeg tror simpelt hen også, at vi bliver nødt til nationalt selv at definere, hvad vi vil på nogle punkter.

Kl. 16:11

Den fg. formand (Annette Lind):

Så vil jeg gerne give ordet til hr. Rasmus Lund-Nielsen fra Moderaterne. Værsgo.

Kl. 16:11

Rasmus Lund-Nielsen (M):

Tusind tak for en virkelig god tale. Særlig er jeg glad for, at ordføreren kobler sociale medier og de her smartphones til trivselskrisen. Det er jo lidt i modsætning til partifællen hr. Jacob Mark, der koblede vores skolepolitik til trivselskrisen. Så jeg vil egentlig høre ordføreren, om ordføreren er enig i, at de sociale medier og smartphones er den primære årsag til, at vi ser stigningen i antallet af unge, der mistrives.

Kl. 16:12

Den fg. formand (Annette Lind):

Værsgo til ordføreren.

Kl. 16:12

Karina Lorentzen Dehnhardt (SF):

Jeg har ingen forudsætninger for at sige, om det er den primære årsag, men jeg er ret sikker på, at det spiller en kæmpe rolle, ligesom det selvfølgelig også spiller en rolle, hvor mange voksne der er i en vuggestue, for det betyder noget for, hvor meget menneskelig kontakt man har, altså om der er nogen, der kan trøste en, når man kommer galt af sted. Så jeg tror, det er en kompleks størrelse, hvor vores velfærd har været udvandet, klasser er blevet for store, der er for få voksne, også i folkeskolen, der er for mange børn, der bliver sårbare og ikke får den rigtige hjælp i tide. Så jeg tror, tingene hænger sammen, og jeg vil nødig være den, der ligesom siger, hvad der vægter mest, men jeg er ret sikker på, at det her omkring sociale medier, spil og apps har en rigtig stor indflydelse, og vi begynder først nu at se konturerne af det og få noget forskning på det faktisk. Men nu begynder dokumentationen sådan set også at komme ind.

Kl. 16:13

Den fg. formand (Annette Lind):

Hr. Rasmus Lund-Nielsen, værsgo.

Kl. 16:13

Rasmus Lund-Nielsen (M):

Jeg er rigtig glad for, at ordføreren anerkender det. Grunden til, at jeg spørger, er også, at vores skolepolitik jo er et nationalt fænomen, og jeg er i øvrigt helt enig i, at det betyder rigtig meget, at vi har gode vilkår i daginstitutionerne og i skolen. Men mistrivslen er jo et internationalt fænomen, og vi ser jo faktisk trivslen styrtdykke efter introduktionen af smartphones og sociale medier. Så jeg mener klart, at det er det, der er den primære årsag, men jeg er også enig i, at vi selvfølgelig også skal kigge på de rammer, vi giver børn.

Kl. 16:13

Den fg. formand (Annette Lind):

Ordføreren.

Kl. 16:13

Karina Lorentzen Dehnhardt (SF):

Jamen jeg tror helt sikkert, at det betyder rigtig, rigtig meget, og muligvis har ordføreren også ret i det. Det kan jeg ikke rigtig stå og sige her på talerstolen, men jeg er ret sikker på, at det her spiller en kæmpestor rolle i mistrivselskrisen. Og så gør det jo helt sikkert ondt værre, når der ikke er voksne nok til at tage sig af børnene. De sidder, når de ikke er i daginstitutionerne i skolen, så også bare hjemme med deres smartphone, og det tror jeg ikke gør noget godt i et børneliv.

Kl. 16:14

Den fg. formand (Annette Lind):

Tak for det. Jeg vil bare minde om, at uret er begyndt at virke igen, kan jeg se. Det var vist lige blevet geninstalleret. (Karina Lorentzen Dehnhardt (SF): Det kan jeg afvise at det gør.) Er det, fordi det ikke er startet? (Karina Lorentzen Dehnhardt (SF): Nej, det ikke startet.) Vi kigger på det. Jeg vil gerne give ordet til hr. Alexander Ryle fra Liberal Alliance. Værsgo.

Kl. 16:14

Alexander Ryle (LA):

Tak. Jeg trykkede mig ind, fordi jeg jo kan forstå, at ordføreren nærmest er ekspert i aldersverificering, og at SF tidligere har stillet spørgsmål om det. Derfor må jeg gå ud fra, at det er noget, ordføreren har en særlig viden om. Jeg er nemlig oprigtig nysgerrig på, hvilken model for aldersverificering ordføreren og SF mener man skulle implementere. For når jeg spørger i mit netværk og på Twitter og andre steder, prøver at få fat i nogle eksperter og nogle input, er der ikke nogen, der kan fremlægge en løsning, der fungerer, og som ikke er bundet op på en identitet, og som jeg personligt mener ville være meget skadelig hvis man implementerede. Så jeg vil bare høre, om ministeren har nogle konkrete løsningsforslag til, hvordan det er, man skal implementere og håndhæve aldersgrænser.

Kl. 16:15

Den fg. formand (Annette Lind):

Værsgo. Ordføreren.

Kl. 16:15

Karina Lorentzen Dehnhardt (SF):

Tak for det. Nu er jeg jo ikke minister – endnu. Så var der nok sket lidt mere på det her område. Men jeg har testet et system fra England, som er baseret på ansigtsgenkendelse af børns ansigter, og det betyder, at når et barn så forsøger at logge ind, vil den kunne sige, at det her barn er 9 år; det skal ikke have adgang. Det er et system, som ikke lagrer nogen oplysninger, men simpelt hen baserer sig på ansigter. Skulle man så ved en fejl blive lukket ude af systemet, fordi det ikke kunne aldersbestemme ordentligt, er der en vej til ligesom at kunne klage over det og blive lukket ind alligevel. Det er selvfølgelig ikke hundrede procent omgåelsesfrit, for man kan jo godt få en ældre kammerat til at logge sig ind. Men det kunne være et meget simpelt system at gøre det her med.

Jeg kender ikke det franske system godt nok til at vide præcist, hvordan det er indrettet, men jeg har forstået, at man også kan lave en form for NemID-validering, for det har jeg nemlig engang spurgt justitsministeren til.

Kl. 16:16

Den fg. formand (Annette Lind):

Tak for det. Er der en anden bemærkning? Det er der. Værsgo.

Kl. 16:16

Alexander Ryle (LA):

Det er, fordi ordføreren – og jeg beklager, hvis jeg kaldte ordføreren minister tidligere –  nu sagde, at NemID måske kunne være en løsning. Men NemID-setuppet er jo netop baseret på identitet, og såfremt man går den vej, kan ordføreren så nævne et par potentielle konsekvenser, hvis staten eller techgiganter kan tracke, hvem der har skrevet hvad eller ment hvad, i forhold til hvis det skulle blive lækket?

Kl. 16:17

Den fg. formand (Annette Lind):

Tak. Værsgo.

Kl. 16:17

Karina Lorentzen Dehnhardt (SF):

Det er jo klart, at kernen i det her skulle være, at det ikke skulle være personhenførbart. Så det er selvfølgelig noget, man er nødt til at iagttage, hvis man skal lave sådan et system. Det er i hvert fald vigtigt for os i SF. Jeg tror ikke, der var nogen af os, der kunne tænke os, at f.eks. et forbrug af porno blev tracket af nogen som helst, hverken børn eller voksne. Så det er jo ret afgørende, at man får kigget på den del. Jeg tror i hvert fald bare, at vi skal være mere optaget af løsningerne. Jeg hører altid, at alle problematiserer alt muligt, og det spænder ben for, at vi ligesom kommer videre ad den vej, hvor vi beskytter børnene. Men selvfølgelig er det et meget, meget reelt spørgsmål.

Kl. 16:17

Den fg. formand (Annette Lind):

Tak til fru Karina Lorentzen Dehnhardt. Der er ikke flere korte bemærkninger til SF's ordfører. Så skal vi sige velkommen til Danmarksdemokraternes ordfører. Værsgo, fru Betina Kastbjerg.

Kl. 16:18

(Ordfører)

Betina Kastbjerg (DD):

Tak for det. Det er jo altid dejligt, når et borgerforslag opnår nok stemmer til, at vi skal behandle det her i Folketingssalen. Det vidner jo om, at det er et emne, som er vigtigt for befolkningen. Derfor vil jeg gerne takke forslagsstilleren, Imran Rashid, som vi også havde fornøjelsen af at møde på et foretræde i Digitaliseringsudvalget.

Dette forslag er et utrolig vigtigt forslag. Vores børn og unge er særligt sårbare over for indsamling og udnyttelse af deres persondata. Deres ukritiske forbrugsmønstre gør dem til oplagte mål for markedsføring, der kan manipulere dem i en ekstrem grad. Vi ser en stadig mere sofistikeret og effektiv digital manipulation, der tiltrækker og fastholder børns opmærksomhed. Det kan have negative konsekvenser for deres sikkerhed, deres mentale trivsel og deres opfattelse af verden.

Der foreslås derfor nogle konkrete initiativer inspireret af lovgivning i lande, som vi normalt sammenligner os med. Det inkluderer bl.a. forbud mod indsamling af data fra børn under 16 år, forbud mod adfærdsbaseret markedsføring til børn under 16 år og forbud mod manipulerende designpraksisser og krav om Child Rights Impact Assessment før lanceringen af produkter og tjenester, der er rettet mod børn og unge.

Forslaget er baseret på vellykkede tiltag fra lande som Frankrig, Tyskland, Storbritannien og USA, der allerede har indført lovgivningen for at beskytte børn og unge. Vi kan heller ikke se bort fra den hårde kendsgerning, at vores børn og unge bruger mere end 5 timer dagligt på underholdningsmedier og dermed har en europæisk rekord i skærmtid. Vi ser et markant fald i deres fysiske samvær med jævnaldrende, og denne udvikling reducerer deres muligheder for at få vigtige oplevelser af fysisk fællesskaber.

Nu var jeg her desværre ikke under de første taler, men jeg kan forstå, at regeringen har stillet sig positiv over for forslaget, men desværre ikke ville støtte det. Så jeg håber jo, at regeringen måske vil komme med et egentlig lovforslag, der tager hånd om de her ting. Vi står uden tvivl med en udfordring, og den vil vi i Danmarksdemokraterne rigtig gerne være med til at løse, så vi støtter naturligvis op om dette forslag.

Kl. 16:20

Den fg. formand (Annette Lind):

Tak til fru Betina Kastbjerg. Der er ikke nogen korte bemærkninger. Så vil jeg gerne sige velkommen til hr. Alexander Ryle fra Liberal Alliance. Værsgo.

Kl. 16:20

(Ordfører)

Alexander Ryle (LA):

Tak for ordet. Jeg vil gerne starte med at sige, at jeg er glad for, at det her borgerforslag er med til at igangsætte en debat om især børns og unges brug af sociale medier, såsom Instagram, TikTok og Snapchat. For sociale medier fylder meget i dag og kommer kun til at fylde endnu mere i fremtiden, og hvis vi som samfund skal have en jordisk chance for at kunne forstå samtidens teknologiske kvantespring, er vi nødt til at forholde os til det. Derfor er det vigtigt, at vi har en åben dialog om både det gode og det dårlige.

I Liberal Alliance mener vi, at der er flere gode elementer i borgerforslaget, som vi gerne vil være med til at kigge nærmere på. For ingen, heller ikke i Liberal Alliance, ønsker et fuldstændig ureguleret internet, hvor brugerne er overladt til sig selv, og hvor techvirksomheder har fuldstændig frit spil til at fastholde børn og unge, høste deres data og præsentere dem for skadeligt indhold. Men at forbyde al adfærdsdesign i teknologi rettet mod børn og unge mener vi ikke er realistisk eller ønskeligt, da adfærdsdesign er en del af ethvert spil, hjemmeside eller socialt medie.

Vi er heller ikke enige i, at techfirmaer skal blokere for adgangen til sociale medieplatforme for danske unge, hvis de ikke har fået tilladelse fra deres forældre. For platformene bringer også en masse godt med sig. Flere studier viser, at sociale medier udvider unges muligheder for at komme i kontakt med hinanden, opbygge nye relationer og digitale fællesskaber, og at de udgør en vigtig kilde til information. Det har en vigtig betydning for unges trivsel, særlig for socialt sårbare børn og unge, som ofte har glæde af de digitale fællesskaber.

Så hvis man med mindreårige mener børn og unge under 18 år, er vi meget imod forslaget. Hvis man til gengæld mener mindreårige i forhold til GDPR-loven, dvs. 13 år i Danmark, så vil vi gerne kigge nærmere på, hvordan vi i Danmark kan blive bedre til at håndhæve de eksisterende regler på området. Men det er svært uden aldersverificering, og aldersverificering er et svært emne; jeg har i hvert fald endnu til gode at se løsninger, som virker, og som samtidig ikke er bundet op på en brugers identitet. For os er det afgørende, at man fortsat kan være anonym på internettet. Derfor er det nødvendigt at sikre en løsning, som kan verificere alder, uden at man efterfølgende kan tracke, hvem der har skrevet hvad, hvilke grupper de er med i, og hvilke særlige personlige præferencer de måtte have i forhold til f.eks. seksualitet.

Jeg har skrevet et speciale om brug af sociale medier i Egypten under revolutionen, og jeg ønsker ikke at forestille mig, hvis dem, der var aktive i det oprør, skulle logge ind med en eller anden form for egyptisk MitID. Så tror jeg, det var endt skidt for mange af dem; at de var blevet præventivt anholdt eller det, der er værre, fordi de havde ytret deres sande mening. Derfor er en løsning baseret på MitID ikke den rette løsning. Det vil være det perfekte overvågningsredskab for staten til at holde kontrol med os og følge med i vores digitale liv, hvis den altså ønsker det og kan slippe af sted med det. Derfor kan aldersverificering gennem en MitID-løsning aldrig være noget, som jeg mener et frit samfund kan stå inde for.

Vi er også skeptiske over for, at Danmark skulle gå enegang i forhold til regulering af digitaliseringsområdet. Vi mener, at det giver langt mere mening, at EU's medlemslande, herunder Danmark, går sammen om at lave fælles regulering på tværs af landene. Og der er jo faktisk blevet lavet en masse regulering på det her område, som er i gang med at blive implementeret lige nu. Det drejer sig f.eks. om EU's Digital Services Act, som adresserer flere af de elementer, som er nævnt i borgerforslaget, f.eks. at der stilles krav til gennemsigtighed i algoritmer, at techvirksomheder pålægges et ansvar for moderation af indhold og regler for markedsføring mod børn og unge. Det er alt sammen vedtaget allerede og kommer til at regulere de 17 største platforme og 2 største søgemaskiner, og det skal de leve op til allerede fra august i år.

Derfor mener vi ikke, at man bør indføre ny regulering, før vi har set resultaterne af den regulering, der allerede er vedtaget. Selv om man kunne ønske sig, at det gik endnu hurtigere, tror jeg det er urealistisk at tro, at vi herhjemme skulle kunne nå at vedtage og implementere dansk lovgivning hurtigere end det, der er på vej fra EU. Hvis der er behov for yderligere regulering, mener vi stadig at det bør komme i form af EU-regulering.

Her til sidst vil jeg bare lige nævne, at der jo også er andre redskaber til at sørge for, at børn og unge får et sundere forbrug af sociale medier, som ikke har at gøre med politisk regulering. Det kunne f.eks. være, at forældrene tager et større ansvar for, hvad deres børn laver på sociale medier, bl.a. ved at bruge de løsninger, der allerede findes på mange platforme i dag, med skærmtidskontrol og forældrekontrol. Vi er også for, at de enkelte skoler laver regler for brug af skærme i skolerne, og vi bakker op om et fag som teknologiforståelse. Tak for ordet.

Kl. 16:25

Den fg. formand (Annette Lind):

Tak for ordførertalen. Der er et par korte bemærkninger, og den første, jeg gerne vil give ordet til, er hr. Rasmus Lund-Nielsen, Moderaterne. Værsgo.

Kl. 16:25

Rasmus Lund-Nielsen (M):

Mener ordføreren, at introduktionen af sociale medier samlet set har øget trivslen blandt unge?

Kl. 16:25

Den fg. formand (Annette Lind):

Ordføreren.

Kl. 16:25

Alexander Ryle (LA):

Jeg tror i hvert fald, at såfremt man skulle udelukke teenagere fra at være på sociale medier i dag, ville det have nogle meget store konsekvenser, fordi de jo er vant til at kommunikere med hinanden, indgå i fællesskaber, finde information. Der er rigtig mange ting, de får ud at være på sociale medier. Jeg anerkender egentlig også, at der er nogle negative sider ved at have et for stort forbrug af sociale medier. Jeg tror, at de fleste af os også godt kan mærke, at det, når vi sidder med vores telefoner fremme og bliver distraheret af e-mails, notifikationer og sms'er, kan være svært at fokusere på det, man er i gang med, og være nærværende med sine omgivelser. Så det har helt sikkert også nogle negative konsekvenser. Jeg er ikke sikker på, hvad der vægter tungest, jeg er bare meget imod, at vi herindefra skal definere, hvad der er rigtigt og forkert for den enkelte. Ude på den anden side af Borgens tykke mure tror jeg familierne selv er bedst til at regulere det.

Kl. 16:26

Den fg. formand (Annette Lind):

Tak. Er der endnu en kort bemærkning? Det er der. Værsgo.

Kl. 16:27

Rasmus Lund-Nielsen (M):

Det er mere, fordi det strider imod al forskning ikke at kunne se, at introduktionen af de sociale medier har medført en klar stigning i mistrivslen blandt især børn og unge, og det er jo dem, som det her borgerforslag handler om. Så det handler om at prøve at regulere det for netop de f.eks. 13-16-årige. Er ordføreren med på at begrænse de sociale mediers anvendelse blandt den målgruppe?

Kl. 16:27

Den fg. formand (Annette Lind):

Ordføreren.

Kl. 16:27

Alexander Ryle (LA):

Jeg mener ikke, det er noget, som vi herinde, der skal lave lovgivning, skal regulere. Jeg mener, at det er noget, som forældrene har et meget stort ansvar for at regulere. Så anerkender jeg også, at det kan være svært for forældrene at gøre det, hvis ikke de har nok viden om, hvad deres børn foretager sig, og derfor er jeg glad for den debat, vi har nu. Jeg synes også, det er fint, at vi opsætter nogle retningslinjer og gør forældrene opmærksomme på fordele og ulemper, men jeg mener ikke, at der er behov for, at vi herinde skal sige, hvad der er rigtigt og forkert for børn ude på den anden side.

Kl. 16:27

Den fg. formand (Annette Lind):

Tak for det. Så vil jeg gerne give ordet til fru Birgitte Vind, Socialdemokratiet. Værsgo.

Kl. 16:28

Birgitte Vind (S):

Tak, og tusind tak for en god ordførertale. Jeg synes, der jo er rigtig, rigtig mange fremragende aspekter af, hvorfor det er så svært at regulere. For det er nemlig rigtig, rigtig svært, både i forhold til den lovgivning, vi har i dag, og de frihedsrettigheder, vi også gerne vil give til det enkelte menneske, for der er jo ingen af os, der ønsker et overvågningssamfund.

Men jeg vil også alligevel lige høre ordføreren, om ordføreren ikke mener, at techgiganterne også har et ansvar – altså, når man laver nogle produkter, når man sætter nogle ting på markedet, er der også nogen, som har et ansvar for, hvad det er, der bliver lagt ud på nettet – og at vi også med rimelighed kan stille krav og have nogle forventninger til techgiganterne. Tak.

Kl. 16:28

Den fg. formand (Annette Lind):

Hr. Alexander Ryle.

Kl. 16:28

Alexander Ryle (LA):

Jeg mener i hvert fald, at virksomhederne har et ansvar for at overholde gældende lovgivning. På en række områder findes der jo allerede lovgivning; den dokumentar, som ordføreren selv talte om i sin ordførertale, med børns data, der bliver indsamlet, og som man kan købe via en eller anden hjemmeside i Singapore, er jo et eksempel på et område, hvor der faktisk er lovgivning, men hvor der af en eller anden grund sker noget, der ikke skal ske, altså at lovgivningen ikke bliver overholdt.

Jeg mener egentlig også, at det tilsyn, som vi fører med techgiganter, skal være bedre. For hvis vi har regler, skal vi overholde reglerne. Ellers giver det ikke mening at have dem. Så et stærkt tilsyn må også være nødvendigt, for at vi kan overholde de regler, vi bliver enige om herinde og i EU.

Kl. 16:29

Den fg. formand (Annette Lind):

Fru Birgitte Vind.

Kl. 16:29

Birgitte Vind (S):

Jamen det er jeg rigtig glad for at høre, for jeg deler fuldstændig ordførerens betragtning om, at der skal noget regulering til. Og så var ordføreren inde på det her med, at man endnu ikke havde set nogen eksempler på noget aldersverifikation, som virkede, og det er jo også derfor, det ikke er blevet indført endnu. Det er, fordi det er så svært.

Men i Frankrig kigger man jo i øjeblikket på og er ved at udvikle en app, som man skal have for at kunne tilgå det her, så man bevarer sin anonymitet. Jeg tror ikke, der er ret mange af os, der helt præcis ved, hvordan den virker, men hvad ville ordføreren sige til sådan en løsning f.eks., hvis det nu viste sig, at man kunne bevare sin anonymitet? Tak.

Kl. 16:30

Den fg. formand (Annette Lind):

Værsgo, ordføreren.

Kl. 16:30

Alexander Ryle (LA):

Det er jeg faktisk åben over for. For vi har i dag f.eks. regler for, at man skal være 13 år for at oprette en profil på et socialt medie, men det nytter jo ikke noget, hvis man nemt kan omgå de regler ved enten på en hjemmeside at krydse en boks af eller på en platform at lyve om sin alder.

Så derfor er aldersverifikation jo noget, vi er nødt til at se ind i, for at vi kan overholde det her. Men jeg har stadig til gode at se den endelige løsning, før jeg kan sige, om det er noget, vi er for eller imod.

Kl. 16:30

Den fg. formand (Annette Lind):

Tak til hr. Alexander Ryle fra Liberal Alliance. Der er ikke flere korte bemærkninger. Så er det fru Mona Juul fra Det Konservative Folkeparti, som jeg gerne vil give ordet til. Værsgo.

Kl. 16:30

(Ordfører)

Mona Juul (KF):

Tak for ordet, og tak til forslagsstillerne for et godt og velskrevet borgerforslag. Jeg er vild med teknologi, digitalisering og sociale medier. Jeg synes, at udvikling er fantastisk, og er begejstret over de mange nye måder, vi kan indrette os på, løse svære opgaver på og gøre mange ting nemmere på. Jeg synes også, at det er toppen, at alle kan komme til orde, at dem, der vil, kan målrette deres budskaber, og at samtaler kan være lærerige, oplysende og skabe underholdning og holdninger. Vi lever i sandhed i en fantastisk tid, en spændende tid, synes jeg. Det er en tid, hvor de mange muligheder også giver udfordringer, som vi skal tage os af. Vi skal tage os af det vidensbaseret, og vi skal tage os af det fagligt.

Første gang jeg for alvor stødte på den negative side af det digitaliserede samfund, var helt tilbage i 2015, hvor jeg var med til at lave et studie, som vi kaldte »Den digitale børnefamilie«. Det handlede om forbrug, værdier, vaner, livsstil og samvær, som alt sammen blev undersøgt. Flere af resultaterne var rent ud sagt rystende. Forældrene var stressede og syntes ikke, at tiden rakte. Det var der egentlig ikke noget nyt i, men at forældrene rent mentalt havde det værre i de timer, de tilbragte sammen med børnene, end når de var på arbejde, var jeg ærlig talt ret chokeret over – også fordi forældrene angav arbejde som en af de største årsager til stress. Særlig søndag eftermiddag og om aftenen med familien blev opfattet som strid og konfliktfyldt, for her starter ugens ræs forfra, og weekendens bristede forhåbninger om samvær og nærvær rammer.

Man kan også erfare i den rapport, at forældrene ofte belønner sig selv, når børnene er gået i seng, med endnu flere digitale medieoplevelser. Og man kalder det en belønning i den her rapport. Typisk gennemtrawler man Facebook, bruger måske tid på et spil på mobiltelefonen, får tjekket sin arbejdsmail eller streamer en serie for en af husets skærme. Faktisk var det sådan på det tidspunkt, at næsten hver anden mand fortsatte arbejdsdagen derhjemme, mens det samme gjaldt for hver fjerde kvinde. Det skyldtes ikke kun de teknologiske muligheder, men det var tydeligt, at de her ustandselige afbrydelser af samværet og nærværet havde konsekvenser. Der var sket en fuldstændig og fundamental forandring af familielivet, ja, nærmest et skred. Noget af det mest tankevækkende var, at selv når forældrene havde tid til at være sammen, efter at børnene var blevet puttet, valgte de i stedet at bruge tiden på noget digitalt og ofte hver for sig. Der var ingen dybe samtaler, ingen knalderi – det får vi hverken mere nærvær eller flere børn af.

Jeg nævner alt det her, fordi det allerede der var tydeligt, at hvis vi udnyttede teknologien rigtigt, kunne vi som mennesker og familier komme tættere på hinanden, men alt for ofte skaber de teknologiske muligheder mere afstand imellem os. Det er præcis det modsatte af, hvad de sociale medier ellers i tidernes morgen slog sig op på. Det giver nogle grundlæggende udfordringer, som vi hver især skal løse, og som vi politisk er nødt til at hjælpe med. Vi gør det ikke ved bare at forbyde og slette det hele. Vi kommer ikke tilbage til de gode gamle dage – dengang med rundbold på vejen, sand imellem tæerne og ja eller nej, eller jeg ved ikke, om du vil være kærester. Det er nemlig i stor stil blevet erstattet med Counter-Strike og Snapchat og nøgenfotos.

Den virkelighed er vi nødt til at forstå, før vi kan forholde os til den, og før vi finder ud af, hvad der kan accepteres i et moderne samfund. For selv om vi ved, at overdreven og forkert brug af digitale medier kan være en del af forklaringen på, at flere unge oplever udfordringer i barndommen og skolen og, ja, endda oplever decideret mistrivsel, skal vi både fare med lempe og være markante. Ligesom der er en årsag til, at vi tager særlige hensyn til børn i reklamer, skal vi på samme måde passe på vores børn og unge. Det er vi i Det Konservative Folkeparti i fuld gang med at se på.

Lovgivning fungerer nu engang bedst, når det som sagt er baseret på viden og ikke tro. Vi venter f.eks. i spænding på at nærlæse den nye undersøgelse af børns digitale liv, som ADD-projektet i dag har præsenteret. ADD-projektet arbejder for, at demokratiet styrkes af den digitale udvikling gennem forskning, øget teknologiforståelse, digital dannelse og dialog. Det kan jeg godt lide. Den tilgang kan vi bruge til noget. Den tilgang bør vi lytte til. For der er sket meget siden det studie, jeg var med til i 2015, og opgaven er ikke ligefrem blevet mindre, særlig når det gælder børn og unges tryghed og sikkerhed i det digitale liv.

Derfor stemmer vi rigtig gerne for det her forslag. Vi synes faktisk ikke, at tiden er til pjat. Vi kan lige så godt lægge pres på regeringen til at komme med konkrete bud på, hvordan vi får adgang til sociale mediers anvendelse af data – for det er jo noget af en black box – og får lavet forbud mod deres eventuelle anvendelse heraf over for børn og unge.

Kl. 16:35

Den fg. formand (Annette Lind):

Tak til fru Mona Juul for ordførertalen. Den var meget malerisk – jeg ved faktisk ikke, om man må sige »knalderi« her på talerstolen, men det tænker jeg måske nok er sådan lidt op til den enkelte. Der er en kort bemærkning, og det er til fru Birgitte Vind. Værsgo.

Kl. 16:35

Birgitte Vind (S):

Ja, det vil jeg nok sige, fru Mona Juul. Ordføreren har nogle gange anklaget mig for at være meget malerisk – men tak for oplevelsen. Og tak for en god ordførertale.

Jeg synes jo, at der er rigtig mange aspekter i det, ordføreren kommer med. Jeg er bare sådan lidt i tvivl om, om ordføreren sådan helt mener, at det bare skal være helt frit, i forhold til at vi skal snakke digital dannelse. For det kan jeg høre at ordføreren er rigtig begejstret for. Det kan vi jo ikke komme udenom, altså digital dannelse. Men mener ordføreren også, at vi skal regulere techgiganterne og have lidt hånd i hanke med, hvad de går og laver? Tak.

Kl. 16:36

Den fg. formand (Annette Lind):

Ordføreren.

Kl. 16:36

Mona Juul (KF):

Jamen jeg er glad for, at jeg også kan danne billeder i hovedet på ordføreren, ligesom ordføreren somme tider gør hos mig, hvilket jeg også somme tider har drillet lidt med. Vi kommer til i langt højere grad, end vi gør i dag, at stille større krav til techgiganter, ligesom vi gør det til alle andre typer af virksomheder; vi kan ikke leve med, at vi ikke kender algoritmerne – vi aner ikke, hvad det er, der ligger bag.

Hvorfor jagter man ordføreren i forhold til et tørklæde eller det tøj, ordføreren har på nu, når ordføreren lige har købt et par sko? Det forstår vi. Men der er rigtig meget af det jagteri, der foregår på de sociale medier, som vi ikke ved noget om, og det er en af de ting, som vi absolut skal have styr på.

Kl. 16:37

Den fg. formand (Annette Lind):

Tak for det. Og så er den næste, jeg gerne vil give ordet til, hr. Alexander Ryle fra Liberal Alliance. Værsgo.

Kl. 16:37

Alexander Ryle (LA):

Tak. Tak for en fin tale. Grunden til, at jeg tager ordet, er, at ordføreren sådan lidt i en bisætning nævner teknologiforståelse i talen, og det kan godt være, ordføreren har givet udtryk for det tidligere, men er det Konservatives politik at indføre teknologiforståelse i grundskolen? Og hvordan kunne ordføreren i så fald se for sig, at det skulle implementeres?

Skulle det være et separat fag, en temauge eller inkluderes i eksisterende undervisning? Er det noget, ordføreren har gjort sig nogle tanker om?

Kl. 16:37

Den fg. formand (Annette Lind):

Fru Mona Juul.

Kl. 16:37

Mona Juul (KF):

Tak for spørgsmålet. Det har vi ikke besluttet os for, altså hvordan vi synes, at det skal se ud i forhold til det. Som jeg nævnte i min tale, er vi faktisk rigtig meget i gang med at finde ud af, hvad der vender op og ned på mange ting: Hvad skal rollen være for staten? Hvad skal familiens rolle være? Der er det jo klart, at vi måske har nogle ideologiske forskelle herinde i Folketinget, i forhold til hvad vi mener, hver enkelt af os skal stå for, og hvad staten skal stå for.

Jeg er ikke sikker på, at det, hver gang der er nogen, der har et forslag om at indføre et nyt fag i folkeskolen, så er en hammergod idé. Men der kan jo i hvert fald være rigtig gode idéer om at sørge for, at der kommer teknologiforståelse allerede fra barnsben.

Kl. 16:38

Den fg. formand (Annette Lind):

Tak for det. Den næste, jeg gerne vil give ordet til, er hr. Rasmus Lund-Nielsen. Værsgo.

Kl. 16:38

Rasmus Lund-Nielsen (M):

Tak for en rigtig god tale. Det glæder mig, at ordførerens parti også gerne vil omfavne det her borgerforslag. Grunden til, at jeg tager ordet, er, at jeg vil slå fast, at der jo ikke er nogen, der taler for, at vi skal forbyde de sociale medier. Men jeg vil høre, om ordføreren er enig i, at der kunne være ræson i at hæve aldersgrænsen for, hvornår man benytter de sociale medier.

Kl. 16:38

Den fg. formand (Annette Lind):

Ordføreren.

Kl. 16:38

Mona Juul (KF):

Tak. Jeg tror, det måske var sådan lidt for billedrigt at sige det her med, at vi bare skal forbyde det hele. Men det er, fordi jeg somme tider har hørt det lidt sådan, og det er jeg faktisk rigtig meget imod. Vi skal ikke være ukritiske, men vi skal jo også favne virkeligheden og fremtiden, og det synes jeg vi nogle gange glemmer. Altså, det er jo heller ikke sådan, at alle, der har spillet spil, f.eks. er blevet bankrøvere, vel?

I forhold til aldersverificering vil jeg sige, at jeg faktisk synes, der er mange holdninger til det, og jeg har også lagt mærke til i forhold til SF's forslag, at der også har været en anden holdning. Det kunne jeg faktisk godt tænke mig at dykke noget mere ned i, inden vi nu kaster os over noget lovgivning og skal stå her og stemme rødt eller grønt.

Kl. 16:39

Den fg. formand (Annette Lind):

Tak for det. Så vil jeg gerne sige tak til fru Mona Juul, for der er ikke flere korte bemærkninger. Og den næste, vi skal sige velkommen til, er hr. Pelle Dragsted fra Enhedslisten. Værsgo. Der er 5 minutters taletid.

Kl. 16:39

(Ordfører)

Pelle Dragsted (EL):

Tak for ordet, formand. Og ikke mindst tak til stilleren af det her borgerforslag og de mange borgere, som har engageret sig ved at være inde og støtte op om det og har givet anledning til, at vi kan have den her debat i dag. Det viser, at det her spørgsmål om regulering af techgiganterne og hele vores sådan digitale verden og ikke mindst dens skadelige adfærd over for børn og unge er noget, der optager rigtig mange mennesker – og det er med god grund.

Jeg tror, at mange af os, uanset om man var bekendt med stoffet eller ej, alligevel var chokerede over at se TV 2's dokumentar om, hvordan producenter af f.eks. spil rettet mod børn og unge helt bevidst udvikler de her spil på en måde, der har til formål at fastholde de unge og børnene time efter time foran skærmene; hvordan det simpelt hen er en helt bevidst del af teknologien; hvordan de her selskaber anvender teknikker, der svarer til dem, der gør mennesker til ludomaner, altså spilafhængige; hvordan vi faktisk også nu ser en vækst i antallet af ludomaner i de generationer, der har været udsat for det her; og hvordan selskaberne høster intime data fra børnenes telefoner, sms'er og kalenderaftaler, ja, endda udnytter muligheden for at aflytte de her familier i deres egne hjem.

Det er ret horribelt, og det er jo noget, vi aldrig nogen sinde ville acceptere i den analoge offline verden, altså at der sådan på den måde blev lukket folk næsten ind i soveværelset, om man så må sige. Og det er jo nok det problem, vi har stået med i mange år, og som måske særlig skiftende regeringer har været plaget af: en stor naivitet, når det gælder reguleringen af den digitale verden og techgiganterne.

Vi har jo alle sammen nok været begejstrede over de nye muligheder, som sociale medier f.eks. gav os for at være i kontakt med andre mennesker, og for en mere åben offentlig debat, og der er også kommet mange nye vigtige redskaber. Der er jo ikke nogen af os, der har lyst til at være alt det foruden, men vi glemte nok alt for længe, at der også er tale om benhård økonomisk business, at den forretningsmodel, som meget af den digitale verden bygger på, handler om at høste vores data, altså viden om vores adfærd, med henblik på at kunne påvirke og manipulere vores adfærd til at købe bestemte produkter eller ydelser.

Vi glemte alt for længe den enorme magt, vi har overladt til private profitmotiverede selskaber, når det gælder om at sætte rammerne for den offentlige debat, og det er jo det svigt, vi nu ser konsekvenserne af – med stigende mistrivsel blandt vores unge, som vi kan se i hvert fald tidsmæssigt nærmest en til en svarer til den tid, hvor de sociale medier blev så dominerende, som de er blevet; med en offentlig debat, hvor vi har været vidne til, hvordan algoritmerne fremmer hadtale og polarisering, og hvor det i øvrigt igen er private ikkedemokratiske selskaber, som bestemmer, hvilke stemmer der skal høres, og hvilke stemmer der skal udelukkes, hvilket vi også drøftede forleden dag her i Folketinget; med høst og spredning af vores private og nogle gange intime data.

Så det er mere end på tide, at vi forlader den naivitet, som har præget holdningen til de store techgiganter. Vi skal ikke acceptere, at vores data udnyttes på den måde. Vi skal ikke acceptere, at vores børn og unge manipuleres til at spilde deres ungdomsliv foran en skærm. Og vi skal ikke acceptere, at private selskaber styrer rammerne for vores offentlige debat.

Derfor er det også positivt, at der bliver taget initiativer. Det er positivt med DSA'en og en forhåbentlig snarlig regulering af kunstig intelligens. Men det er også vigtigt, at vi ikke sidder på hænderne i Danmark og venter på EU. Ligesom på mange andre områder kan vi nogle gange gøre en forskel ved at gå forrest, og det bør vi også gøre her. Det er der også andre EU-lande der allerede har gjort. Og der synes jeg, at stilleren af borgerforslaget kommer med en række gode forslag, som vi kan starte med.

Derfor kan Enhedslisten også støtte det her forslag. Og vi vil i øvrigt fortsætte vores arbejde for at beskytte børn og unge, ja, sådan set os alle sammen mod det, som er grov økonomisk udnyttelse fra de store techselskabers side. Tak for ordet.

Kl. 16:44

Den fg. formand (Annette Lind):

Tak til hr. Pelle Dragsted. Der er ikke nogen korte bemærkninger. Så skal vi sige velkommen til Radikales ordfører. Værsgo til hr. Stinus Lindgreen.

Kl. 16:44

(Ordfører)

Stinus Lindgreen (RV):

Tak for det, formand, og tillykke til forslagsstillerne bag borgerforslaget her, som meget hurtigt har fået indsamlet langt over det nødvendige antal underskrifter til, at forslaget kan blive behandlet her i salen. Det vidner jo om, at det er en problemstilling, der har stor bevågenhed både blandt befolkningen og herinde på Christiansborg.

Sociale medier spiller jo en enorm rolle i vores samfund. For mange af os herinde er de kommet til efter vores egen barndom – jeg fik selv først en facebookkonto, da jeg var ph.d.-studerende – mens de unge generationer er vokset op omgivet af et hav af sociale medier, og jeg ser det også hos mine egne børn. Min ældste datter kommunikerer med veninderne via Snapchat, mens min søn snakker med vennerne på Discord, mens de spiller Playstation på hver deres værelse. Det gjorde jeg ikke som barn, ikke mindst fordi der ikke eksisterede internet, smartphones og spillekonsoller dengang, men i dag er det helt almindeligt og en udbredt måde at være social på.

Er det så godt? Er det skidt? Det er i hvert fald nyt, og det er vokset eksplosivt og på relativt få år. Og der er nogle meget bekymrende tendenser lige fra de oplagte fysiske konsekvenser af mindre fysisk aktivitet og mere passiv tid foran skærmen til den effekt, som de digitale medier har på den enkelte person, på det enkelte barns opvækst og trivsel.

Firmaerne bag de meget udbredte sociale medier, som vores børn og unge og vi voksne bruger, er giganter. De er ikke til at komme udenom, og de lever af data og af at fastholde brugernes opmærksomhed. Derfor er vi i Radikale Venstre helt enige med forslagsstillerne i, at der skal reguleres mere og gøres en reel indsats for at beskytte børn og unge mod de negative konsekvenser, der er ved techgiganter og sociale medier for børn og unge. Det skal gøres ordentligt, så vi rammer rigtigt og begrænser det negative uden at ødelægge det positive, for det er ikke sort-hvidt, det er ikke kun godt eller kun skidt. Den kompleksitet skal vi kunne favne, og her opstiller forslagsstillerne en række punkter, der målrettet skal begrænse de dårlige sider ved teknologien. Den intention deler vi. Meget af det er også bredt anerkendt som problemer, der skal løses, og man er heldigvis kommet langt med arbejde, også selv om man med rette kan sige, at vi stadig væk halser efter problemerne.

I EU kommer der som nævnt mange gange efterhånden ganske snart en forordning, der allerede fra august i år vil adressere en lang række af de nævnte forslag. Det er positivt, for som også ministeren har forklaret, er mange af de punkter noget, vi er nødt til at regulere i EU og ikke kan begrænse nationalt, selv hvis vi besluttede det herinde i salen. Det faktum er vi nødt til at forholde os til. Omvendt er der også dele, som vi kan løfte nationalt, og det skal vi naturligvis forfølge. Selv om vi som sagt er helt enige i intentionen med borgerforslaget, er vi nødt til i udvalget at få belyst, hvilke dele vi kan løfte nationalt, og hvilke vi er nødt til at løse i EU. Når det er afklaret, skal vi gøre, hvad vi kan, for at regeringen arbejder aktivt for at tage opgaven og ansvaret på sig.

Så endnu en gang tak til forslagsstillerne for at sætte en vigtig sag på dagsordenen, og tak for ordet.

Kl. 16:47

Den fg. formand (Annette Lind):

Tak til hr. Stinus Lindgreen. Der kom lige et ønske om en kort bemærkning i sidste øjeblik, og så er det hr. Rasmus Lund-Nielsen for Moderaterne. Værsgo.

Kl. 16:47

Rasmus Lund-Nielsen (M):

Jeg vil gerne sige tak for en rigtig god tale. Jeg kunne godt tænke mig at høre ordføreren blive lidt mere konkret på, hvilke reguleringer Radikale Venstre er klar til at foretage her i det her spørgsmål.

Kl. 16:48

Den fg. formand (Annette Lind):

Værsgo.

Kl. 16:48

Stinus Lindgreen (RV):

Der kommer noget fra EU, og den forordning ser vi meget frem til. Den adresserer rigtig mange af de punkter her plus meget, meget andet. Nationalt er noget af det, som jeg synes kunne være rigtig godt at kigge på, aldersverificering. Der er en udfordring, som bl.a. Liberal Alliances ordfører også var inde på. Men det er helt oplagt, at når man har en service, et socialt medie, hvor der er en aldersgrænse på 13 år, bør vi selvfølgelig også gøre alt, hvad vi kan, for at det faktisk bliver overholdt. I dag er det for nemt at omgå, og det har konsekvenser. Der findes masser af ting derude, som er gode og positive, hvis de bliver brugt rigtigt af den rigtige gruppe, og negative, hvis de bliver brugt af for unge mennesker. Og det gælder også på internettet.

Kl. 16:48

Den fg. formand (Annette Lind):

Rasmus Lund-Nielsen, værsgo.

Kl. 16:48

Rasmus Lund-Nielsen (M):

Tusind tak. Det er jeg helt enig i. Kunne Radikale Venstre være klar på også at hæve aldersgrænsen til f.eks. 15 år?

Kl. 16:48

Den fg. formand (Annette Lind):

Værsgo til ordføreren.

Kl. 16:48

Stinus Lindgreen (RV):

Der ser jeg både fordele og ulemper, nok flest ulemper. Vi skal huske, at vi har et ansvar for at beskytte børn og unge, og det kræver også, at vi er i stand til at regulere det, de gør, på den rigtige måde. Det er vigtigt, at vi gør det sikkert at være på internettet. Der er positive ting ved at være på sociale medier, og jeg er enig i, at der også er negative ting, vi skal være opmærksomme på, men det at have et netværk, det at kommunikere med vennerne på en måde, som vi ikke gjorde, da vi var børn, men som man altså gør i dag, skal vi ikke bare afskrive og tage fra dem. Det vil have nogle store negative konsekvenser, så vi skal gøre det klogt. Og jeg er ikke sikker på, at en højere aldersgrænse er svaret.

Kl. 16:49

Den fg. formand (Annette Lind):

Tak for det. Så vil jeg gerne give ordet til Socialdemokratiets ordfører. Værsgo, fru Birgitte Vind.

Kl. 16:49

Birgitte Vind (S):

Tusind tak til ordføreren for talen. Jeg er rigtig, rigtig glad for den store seriøsitet, som ordføreren lægger for dagen i forhold til at få det her område godt belyst. For det er vitterlig vigtigt, at vi gør det rigtigt. Jeg er også enig med ordføreren i, at vi har lidt travlt, men vi skal også gøre det rigtigt. Er der nogle bestemte emner i forslaget, som ordføreren har særligt blik for, og som ordføreren tænker måske var her, vi skulle sætte ind som noget af det første? Tak.

Kl. 16:49

Den fg. formand (Annette Lind):

Hr. Stinus Lindgreen, værsgo.

Kl. 16:50

Stinus Lindgreen (RV):

Jeg synes, at der er flere ting, der er vigtige her. Det, vi kan gøre nationalt – det var også det, jeg sagde til Moderaternes ordfører – er det med aldersgrænsen, altså at sørge for, at vi faktisk overholder den med de udfordringer, der er. Jeg er fuldstændig enig med hr. Alexander Ryle i, at der er problemer, hvis vi begynder at gøre det på en måde, der kobler identitet til vores færden på nettet. Det mener jeg giver nogle store demokratiske problemer, nogle store konsekvenser, som vi skal tage meget alvorligt. Men man kunne sagtens komme på en form, hvor man bekræfter sin alder, når man eksempelvis opretter en profil, og derefter ikke kobler den til en identitet. Så jeg tror, at man kan komme uden om det på en eller anden smart måde, uden at jeg har det konkrete svar heroppefra. Så aldersverifikation tror jeg er noget af det vigtigste.

Derudover er der nogle af de problemer, som jeg mener er dybt alvorlige, men som bliver adresseret i bl.a. DSA'en. Det er netop det her med dark patterns og den måde, man misbruger, om man så må sige, personers tillid til de sociale medier på. Det er det her med at oprette en profil for at få noget positivt ud af det, og så gør man, hvad man kan for i princippet at skade dem. Det skal vi ud over.

Kl. 16:50

Den fg. formand (Annette Lind):

Fru Birgitte Vind.

Kl. 16:50

Birgitte Vind (S):

Tak for det. Jeg ser virkelig frem til udvalgsarbejdet på det her område. Vi er også meget optaget af det her med, at vi sikrer, at de ting, børnene kan møde på nettet, sådan set har en vis kvalitet. Er det noget, ordførerens parti har gjort sig nogen overvejelser om, altså hvordan man kunne komme omkring den problematik? Når vi går ud i byen og køber noget, kigger vi jo lige efter, om kvaliteten er i orden, og om det er egnet for børn. Er det noget, ordføreren har gjort sig nogen tanker om hvordan kunne se ud fremadrettet? Tak.

Kl. 16:51

Den fg. formand (Annette Lind):

Hr. Stinus Lindgreen.

Kl. 16:51

Stinus Lindgreen (RV):

Det kommer nok lidt an på, hvad ordføreren mener med kvalitet. Altså, mener vi indholdet og det, man møder på nettet? Det vil jeg nødig. Altså, ligesom vi ikke skal lovgive om, hvad der er en god bog eller en dårlig bog, eller hvad der er en god film eller en dårlig film, så skal vi heller ikke beslutte indholdet på nettet herindefra. Men hvis ordføreren mener kvaliteten af sociale medier mere bredt set, så ja. Men noget af det handler jo netop om f.eks. at undgå de her dark patterns og den måde, man kan misbruge brugerne på. Noget andet er selvfølgelig at sørge for, at hvis det sociale medie er lavet til en bestemt aldersgruppe, er det den aldersgruppe, der bruger det, og ikke alle mulige andre.

Kl. 16:52

Den fg. formand (Annette Lind):

Tak til hr. Stinus Lindgreen fra Radikale Venstre. Der er ikke flere korte bemærkninger. Jeg ser ikke umiddelbart nogen ordfører fra DF, så vi skal have fat i den næste ordfører. Det er fra Alternativet, og det er hr. Noah Sturis. Værsgo.

Kl. 16:52

(Ordfører)

Noah Sturis (ALT):

Tak for ordet, tak til de mere end 56.000 borgere, der har været medunderskrivere på borgerforslaget, og en særlig tak til forslagsstilleren Imran Rashid for at bringe den her virkelig vigtige dagsorden ind i Folketinget. I Alternativet er vi enormt bekymrede for den påvirkning, som overvågningskapitalismen har på vores samfund og på vores børn og unge og deres trivsel, og for den udnyttelse, som techindustrien har stået i spidsen for for at tilgodese bundlinjen for deres aktionærer.

I sidste uge så vi i dokumentaren »Spionerne bag skærmen«, hvordan børn og unge bliver afhængige, og at man igennem mobilspil, der umiddelbart ser uskyldige ud, kan bruge mørke mønstre til at fastholde deres opmærksomhed og indsamle data fra børn og unge og så videresælge det. De amerikanske sundhedsmyndigheder har netop også stemplet ind i debatten med en klar advarsel. Bruger man mere end 3 timer om dagen på sociale medier, står man over for en fordoblet risiko for dårligt mentalt helbred, herunder symptomer på depression og angst. Man fremhæver også sociale mediers negative effekt på især unge pigers tilfredshed med egen krop, mediernes generelle overstimulering af hjernen og de søvnproblemer, der følger med et overdrevent forbrug af medierne.

Men samtidig er sociale medier også med til at binde os sammen. Altså vi kan holde kontakten med venner og familie på tværs af kloden og danne nye relationer med mennesker, der kommer fra vidt forskellige baggrunde, men som måske ligner os selv mere end de elever, som man tilfældigvis er blevet placeret i klassen med. Og hvad nu, hvis man er en ung lgbt-person fra en familie, som ikke accepterer det? Så kan TikTok f.eks. godt være et sted, hvor man kan finde andre unge at spejle sig i, og hvor man kan finde accept og anerkendelse. Og det skal vi altså også huske at anerkende og ikke kun underkende. Men alligevel er TikTok så bygget op omkring en algoritme, der med uhyre præcision kan opfange, hvem du er og hvad du gerne vil have, og bruge det til at fastholde din opmærksomhed for at sælge dig reklamer. Og det har konsekvenser for indlæringsevnen og ens evne til at fastholde sin opmærksomhed på andet, hvis man indtager timevis af indhold af 10 sekunders varighed, der er designet til at være så fangende som muligt.

Som samfund er vi blevet presset igennem en digital udvikling i at danne relationer med hinanden, uden at vi har fået de nødvendige værktøjer til at håndtere det. Det har vi ikke kunnet, fordi skibet er blevet bygget, imens vi har sejlet i det, og kaptajnen forstår ikke, hvordan man trimmer sejlene. Det har stillet børn, unge, forældre og vores institutioner over for en enorm ekstraopgave. Vi har set pædagoger blive erstattet af tablets, så vi skal huske på, at tablets ikke må være en nødløsning, der træder i stedet for manglende pædagoger og lærere. Vi er også nødt til at kigge bredere på det strukturelle i vores samfundsindretning, daginstitutioner og skoler for at løse problemerne med mistrivsel. Og vi er nødt til at gøre det analoge liv attraktivt igen. I virkeligheden har det her stillet os alle sammen over for en enorm ekstraopgave.

I Alternativet er vi bekymrede for, hvordan overvågningskapitalismen i det hele taget former vores virkelighed, altså vores demokrati og vores trivsel, også for os voksne. I Alternativet mener vi, at vores forhold og relation til sociale medier og selve de sociale medier er nødt til at stå over for et paradigmeskift, dvs. væk fra forretningsmodeller, der baserer sig på at lave den bedste algoritme til at kapre vores opmærksomhed ved at sluge mest muligt data omkring os for at sælge reklamer. Vi skal lave en digital verden, som er til gavn for os borgere i stedet for ejerne af en toptunet algoritme, der indsamler, hvad dine ønsker er, dine håb og drømme, dine bekymringer og din frygt, og ud fra det serverer indhold på et sølvfad, der kaprer og fastholder din opmærksomhed for at sælge reklamer for at fastholde dig i den digitale verden i stedet for den analoge.

Det har været nævnt flere gange i dag, at der er ting, som finder sted i den digitale verden, som vi aldrig ville acceptere i den fysiske verden. Det er også rigtigt, og det er også virkelig, virkelig ærgerligt. Men det er også vigtigt at huske på, at løsninger fra den fysiske verden ikke bare kan overføres en til en til den virtuelle verden. Altså, viser man id for at komme ind på en natklub, tager vagten ikke et billede af ens id og sender det til myndighederne. Og når det er sagt, støtter vi aldersverificering, men bekymringen ved at indføre det, som også har været nævnt tidligere, er, at det bliver en løsning, der i virkeligheden indfører mere overvågning i stedet for mindre. Derfor skal vi være helt sikre på, at vi laver en løsning, der ikke deler din identitet.

Vi har hørt i debatten i dag, at vi skal vente på EU og på, at forordningen om digitale tjenester træder i kraft til februar næste år. Men vi mener altså, at vi også er nødt til at gøre noget. Så vi vil gerne arbejde med det her forslag og komme så langt, som vi kan, inden for lovens rammer. Og med de bemærkninger støtter vi forslaget. Tak.

Kl. 16:56

Den fg. formand (Annette Lind):

Tak for ordførertalen. Der er en kort bemærkning, og jeg vil gerne give ordet til hr. Rasmus Lund-Nielsen fra Moderaterne. (Noah Sturis (ALT): Der er en kort bemærkning – undskyld, jeg er bare så vant til, at der ikke er nogen, der gider snakke med mig). Der er en kort bemærkning til Alternativets ordfører denne gang. Værsgo, hr. Rasmus Lund-Nielsen.

Kl. 16:56

Rasmus Lund-Nielsen (M):

Det vil jeg gerne. Jeg vil gerne sige tak for en god tale. Jeg synes dog, at ordføreren for Alternativet væver en lille smule i forhold til de negative effekter af de sociale medier. Anerkender ordføreren, at der er en klar sammenhæng mellem introduktionen af sociale medier og smartphones og så den stigning i mistrivsel, vi ser blandt unge?

Kl. 16:57

Noah Sturis (ALT):

Det anerkender jeg absolut, altså at der er en sammenhæng, og det synes jeg også at jeg gjorde rimelig klart i talen. Men jeg synes også, at det er vigtigt at pointere, at de kan være med til at danne et fællesskab. Jeg er super bekymret for, hvordan våbenkapløbet om vores opmærksomhed rammer vores børn og unge, så det anerkender jeg fuldstændig. Men der er også positive ting ved dem.

Kl. 16:57

Den fg. formand (Annette Lind):

Rasmus Lund-Nielsen, værsgo.

Kl. 16:57

Rasmus Lund-Nielsen (M):

Tak for det. Så vil jeg gerne høre, hvilke konkrete reguleringer Alternativet er klar til at lave. Kunne Alternativet f.eks. være klar på at hæve aldersgrænsen i forhold til brug af sociale medier?

Kl. 16:57

Den fg. formand (Annette Lind):

Ordføreren.

Kl. 16:57

Noah Sturis (ALT):

Ja, det vil Alternativet være klar på. Men for at en reel håndhævelse kan træde i kraft, er vi nødt til at have aldersverificering, og for at have aldersverificering er vi nødt til at have en løsning, som ikke bidrager til mere overvågning. Det vil være fuldstændig afgørende for os.

Kl. 16:57

Den fg. formand (Annette Lind):

Tak til hr. Noah Sturis. Der er ikke flere korte bemærkninger. Så skal vi sige velkommen til Nye Borgerliges ordfører, hr. Kim Edberg Andersen. Værsgo.

Kl. 16:58

(Ordfører)

Kim Edberg Andersen (NB):

Jeg er simpelt hen så ked af, at hr. Stinus Lindgreen gik, for han må tydeligvis være væsentlig ældre end mig. Det er altid rart at sidde med en, der er så meget ældre, når man selv bliver 50. Jeg havde Atari. Vi havde faktisk computerspil, dengang jeg var ung. Så hr. Stinus Lindgreen må være væsentlig ældre end mig. Det er jo altid dejligt at kunne slutte dagen med noget positivt og vide, at man ikke var den ældste i salen til slut.

Forbuddet lyder godt. Virkeligheden er, at både sociale medier og det, der kommer nu med kunstig intelligens, skal vi være taknemlige for. Det kommer til at gøre livet meget bedre og stiller også helt vildt mange nye problemstillinger. Det er jo virkeligheden. Jeg har faktisk – det kan man ikke se på mig nu – været dørmand i Jomfru Ane Gade, dengang jeg var yngre. Der havde vi også aldersbegrænsninger, og jeg kan love jer for, at alle, der ikke kunne få et kørekort, kunne finde ud af, hvor de kunne få fat i et, der lignede, og så kom de og viste det. Der, hvor jeg vil hen med det, er, at vi kan lave al den aldersbegrænsning, vi vil, på sociale medier. Hvis der er nogen, der kan finde ud af at omgå den, er det de unge mennesker. Tro mig. For det er sådan, at de er bedre til teknologi, end vi er. Så det er ikke løsningen.

Vi kommer faktisk til at stemme for forslaget, fordi der er én god ting i det forslag her, og det er, at vi skal tage bekymringen, der ligger i det borgerforslag, helt seriøst, og vi skal lægge pres på regeringen, for at de gør et eller andet i forhold til at tage den her bekymring seriøst. Og så skal man ikke gemme sig bag ved EU og sige: Vi kan ikke. Vi er stadig væk Folketinget. Vi kan faktisk godt. Så kan det godt være, at EU siger: Nej, hvor er I dumme, at I vil passe på jeres danske børn, så nu smider vi jer ud af EU. Det er jeg ikke helt sikker på at de tør. Så selvfølgelig kan vi det. Det er Folketinget, der bestemmer.

Så vil jeg gå en helt anden vej. Den her snak om sociale medier, vi har nu, tog så 15 år, og nu kommer kunstig intelligens, og så kommer det til at gå endnu stærkere. Folketingspolitikere bliver ikke hurtigere. Det gør vi ikke. Vi sætter ting i udvalg og ekspertråd, og så skal det forbi EU, og så er der gået 15 år, og så har vi misset bussen. Men der er ikke nogen af jer, der har snakket om familiernes ansvar eller sådan et helt almindeligt gammeldags ord som opdragelse, altså at tage styring og handling og bestemme over ens børn.

Jeg ved godt, at det er voldsomt upopulært at sige det. Jeg er ikke sikker på, at sociale medier er den eneste grund til, at vores børn ikke har det godt, eller at unge piger har problemer og skal til psykolog. Det er jeg ikke sikker på kun handler om skærmtid og sociale medier. Det kan jo også være, at det er, fordi de – og nu siger jeg det helt grimme ord – er en del af en generation, der har fået at vide: I er prinser og prinsesser; alt, hvad I siger og tænker, skal I få. Derfor har vi glemt at opdrage.

Nu lyder jeg som ham den gamle, gnavne mand, og det jeg sværgede for mange år siden at jeg aldrig nogen sinde ville blive, men det er virkelig ikke sådan ment. Det kan godt være, at det også er en del af løsningen, at vi går forrest med et godt eksempel og viser forældrene, at det også er o.k. at opdrage på ens poder og fortælle dem, at de i skolen ikke skal have skærmene med. Når skolelæreren ringer hjem og siger, at det har været nødvendigt at tage telefonen fra Petra, bakker man som udgangspunkt læreren op i stedet for at sige, at Petra naturligvis skal have lov til at sidde at bruge Snapchat i matematik, fordi hun jo ikke skal have sat begrænsninger.

Jeg tror, at der er mange facetter i det her. Forslaget her rammer rigtigt meget langt hen ad vejen, men det kan bare ikke stå alene. Og vi politikere kommer bare ikke til at kunne følge med, hvis ikke vi får familierne med i kampen for at sikre, at vores børn kan være trygge der, hvor de færdes, fordi de har opdragelsen hjemmefra til at vide, hvad der er godt, og hvad der er skidt. Jeg kan fortælle jer allerede nu, at der er ingen af de virksomheder, der laver de her programmer, der kommer til at give jer algoritmerne. For algoritmerne er ligesom Coca-Colas opskrift. Det er måden, de tjener penge på. Og vi har jo ikke i sinde at lukke dem. Det har vi ikke.

Den eneste form for aldersverifikation, som jeg kan komme frem til måske kunne være en smule effektiv, var noget med, at vi som politikere kom i dialog med techgiganterne og f.eks. sagde: Vil I ikke være søde selv at sørge for, at dem, der er på jeres platforme, ikke er børn under 16 år? For det kan godt være, at man kan snyde, og at det kan se ud, som om man er 18, hvis man krydser det af i boksen, når man tilmelder sig en social platform. Men tro mig: Ud fra alle de andre data, de har på en, ved virksomhederne jo godt, hvilken alderskategori man muligvis ligger i.

Hvis man gjorde det, kan de være medspillere og ikke modspillere. Hvis politikerne forsøger at gøre dem til modspillere, taber vi. Laver vi et forbud mod A i dag, opretter B et firma i morgen, og vi kommer ikke til at kunne følge med. Jeg køber præmissen. Jeg synes, at det er en meget, meget vanskelig problemstilling, og vores børn skal selvfølgelig ikke være målgruppe for at skabe profit. Det er vi alle sammen enige om. Jeg tror bare ikke, at løsningen er et forbud. Jeg tror, at løsningen er et samarbejde, og så må det også gerne være i EU for min skyld. Tak.

Kl. 17:03

Den fg. formand (Annette Lind):

Tak for ordførertalen. Jeg er ikke sikker på, at hr. Kim Edberg Andersen er den ældste i salen. Jeg kan se, at der er et par vedholdende tilhørere deroppe, der i hvert fald har styr på økonomi eller på teknologi. (Kim Edberg Andersen (NB): De ser yngre ud). Ja.

Der er et par korte bemærkninger. Værsgo til fru Birgitte Vind fra Socialdemokratiet.

Kl. 17:03

Birgitte Vind (S):

Tak for det, og tak for en på sin vis altid underholdende ordførertale fra ordføreren. Jeg er en lille smule forvirret, for på den ene side siger ordføreren, at man vil stemme for forslaget, men på den anden side er man sådan set imod al den slags. Man tænker i hvert fald ikke, at det har nogen gang på jord, for børnene vil alligevel finde en anden vej.

Så vil jeg lige høre om noget. Det er jo sådan herhjemme allerede nu, at for du kan spille spil på Danske Spil online, skal du faktisk bruge dit NemID. Og det er der en rigtig god grund til. Det er, fordi man kan blive dybt afhængig af at spille spil, og det er sådan set fuldstændig de samme mekanismer, der sker i hjernen, når man går ind på f.eks. sider med voksenindhold – nu skal jeg nok lade være med at gøre det så malerisk – eller andet, hvor man kan blive afhængig. Det er jo sådan nogle sider, vi taler om. Tænker ordføreren ikke, at vi, ligesom vi kan lægge aldersbegrænsning ind på at spille spil for at undgå, at folk bliver ludomaner eller udvikler ludomani, sådan set også godt kunne lægge noget aldersbegrænsning ind andre steder? Tak.

Kl. 17:04

Den fg. formand (Annette Lind):

Ordføreren, værsgo.

Kl. 17:04

Kim Edberg Andersen (NB):

Enhver 15-årig ville installere en vpn i løbet af 30 sekunder og sige, at han kom fra Uganda eller Chile. Han snakker godt nok kun dansk og skriver kun på dansk og er kun på danske sider, men han er faktisk dernedefra. Og dernede har de ikke NemID, og derfor omgår han de regler. Det er bare det, jeg siger.

Jeg siger, vi kommer ikke til at kunne løse det her, for uanset hvor kollektivistisk man tænker det, tror jeg, det er svært at tænke sig til et Star Trek-samfund, hvor hele kloden er unificeret i et fælles styre. Det er bare det, jeg siger. Jeg siger, at løsningen kommer vi ikke til at kunne have her, men den kan vi have i samarbejde med dem, der udbyder tjenesten. For jeg tror faktisk ikke, at tjenesterne som sådan umiddelbart har lyst til at være modspiller på det her. Vi hører alt muligt om, at vi skal være klimabevidste og alt muligt andet, og der ved vi, at virksomhederne agerer efter, hvad forbrugeren vil, og jeg tror da, det er en ret dårlig case at blive råbt ud som dem, som udnytter børn for profit.

Kl. 17:05

Den fg. formand (Annette Lind):

Nu er der flere i dag, der har sagt NemID, men vi er i hvert fald kommet til MitID i Jylland. Jeg ved ikke, hvor langt I er kommet. (Kim Edberg Andersen (NB): Ikke for mig, der er vi stadig væk bare ved penge).

Værsgo, fru Birgitte Vind.

Kl. 17:05

Birgitte Vind (S):

Vi har i hvert fald givet techgiganterne ubegrænset tillid, vi har vist dem så meget tillid, så det er stukket fuldstændig af. Så jeg deler absolut ikke ordførerens tillid til, at hvis bare techgiganterne får at vide, hvad de skal, vil de børnene det godt. For de kender udmærket lovgivningen i de lande, og der er jo ingen regulering, selv om de godt ved, at børn kan gå ind på visse sider, og at de dermed egentlig ikke overholder landets lovgivning. Så der kunne jeg godt lige tænke, at det nok ikke hænger helt sammen.

Men jeg vil egentlig gerne spørge, om ordføreren kunne tænke sig at tilbringe 10 minutter sammen med mig foran min pc, for så kan jeg vise ordføreren nogle af de udfordringer, vi rent faktisk står over for, i forhold til hvad børnene ser på nettet. Tak.

Kl. 17:06

Den fg. formand (Annette Lind):

Ordføreren.

Kl. 17:06

Kim Edberg Andersen (NB):

Jeg ved ikke, hvordan ordførerens pc skulle være anderledes end min pc. Det er lidt, som om ordføreren er i tvivl om, om jeg ved, hvad udfordringer børn har. Jeg siger bare, at hvis der er noget, en virksomhed, som er sat i verden for profit, er bange for, så er det at miste kundegrundlaget, fordi de bliver shamet, som det vist hedder, også på seminordjysk. Det er det, jeg siger. Jeg siger, at der ikke er en god businesscase i at blive råbt ud som den techvirksomhed i verden, der ødelægger dine børn. Det er der ikke en god businesscase i; det er jeg sikker på.

Kl. 17:06

Den fg. formand (Annette Lind):

Tak for det. Den næste, jeg gerne vil give ordet til, er hr. Rasmus Lund-Nielsen fra Moderaterne. Værsgo.

Kl. 17:06

Rasmus Lund-Nielsen (M):

Mange tak. Jeg tror ikke, der er nogen, der mener, at sociale medier er den eneste faktor i stigningen i mistrivsel blandt unge. Men anerkender ordføreren ikke, at det at bruge 30 timer om ugen på sociale medier, og hvad det gør ved ens søvn, kan have en negativ indvirkning på ens trivsel?

Kl. 17:07

Den fg. formand (Annette Lind):

Ordføreren.

Kl. 17:07

Kim Edberg Andersen (NB):

Jo, og det var heller ikke det, ordføreren sagde. Ordføreren sagde, at der er nogle af de børn, som bruger 30 timer om ugen og har deres telefon med ind og får ødelagt deres søvn. Som alle ved, er det blå lys ikke godt for søvnen, men børnene har vel også et sæt forældre, der dybest set har sat dem i verden, og som burde tage et ansvar. Og når jeg hører historien om, at man jo ikke kan tage sine børns telefon fra dem, spørger jeg: Hvorfor ikke det? Det handler om at sige, at her er telefonen, her er forældrenes hånd, og så tager man den, men det kræver jo, at man går ind i forældrerollen, og det er bare det, jeg siger.

Jeg tror, at forældrene nogle gange skal træde i karakter og tage de voldsomme kampe, det kan være at forsøge at være forældre og ikke være den bedste ven. For jeg er så gammel en ordfører, at jeg kan sige, at jeg er glad for mine forældre, og at jeg også har været på venlig fod med dem en gang imellem, men at jeg aldrig har været i tvivl om, at jeg ikke var sat i verden for at være deres ven. Jeg var deres barn, og de tog ansvar for min uddannelse, min dannelse og min opdragelse.

Kl. 17:08

Den fg. formand (Annette Lind):

Værsgo til hr. Rasmus Lund-Nielsen.

Kl. 17:08

Rasmus Lund-Nielsen (M):

Jeg er helt enig i, at der påhviler forældrene et kæmpe ansvar, hvad det angår. Men jeg mener også, det kan være svært at styre præcis, hvad ens børn foretager sig i alle henseender. Mener ordføreren ikke, at det kan være relevant med en aldersgrænse i forbindelse med forskellige ting? Jeg kan forstå, at ordføreren er meget skeptisk over for et statsligt forbud, men det er jo også at sende et signal. Det påvirker også kulturen, når vi strukturelt laver lovgivning, og mener ordføreren ikke, at aldersgrænser kan have sine fordele?

Kl. 17:08

Den fg. formand (Annette Lind):

Ordføreren.

Kl. 17:08

Kim Edberg Andersen (NB):

Jeg tror, der var en af ordførerne herinde, der sagde, at det også skulle være det ordentlige indhold på internettet, vi skulle styre, og det er derfor, jeg sådan bliver rigtig ked af det, når jeg hører politikere fortælle om, hvad der er godt og skidt på internettet.

Det, jeg siger i forhold til en aldersgrænse, er dybest set, at jeg ikke tror på, at vi i Folketinget kan lave en, som en hvilken som helst teenager med adgang til en mobiltelefon ikke inden for ganske, ganske få sekunder kan omgå. Hvis der er én ting, vi i Nye Borgerlige ikke synes man skal lave, er det lovgivning – tåbelig lovgivning – bare for at sende et signal.

Kl. 17:09

Den fg. formand (Annette Lind):

Tak for det. Så vil jeg gerne give ordet til fru Karina Lorentzen Dehnhardt fra SF. Værsgo.

Kl. 17:09

Karina Lorentzen Dehnhardt (SF):

Jeg er jo ikke uenig i, at forældre har et ansvar, men forældrene er jo oppe imod techgiganter, som har uanede mængder af eksperter, tid, penge, til at indrette produkterne på en måde, så det er med til at fastholde børnene, sluge deres tid, få dem ned i de her kaninhuller af skadeligt indhold.

Mener ordføreren slet ikke, at vi skal regulere det og bakke forældrenes arbejde op? Der er jo ikke nogen, der siger, at forældrene ikke længere skal opdrage. Men kunne der ikke være en pointe i at regulere for også at bakke det arbejde op, som forældrene rent faktisk prøver på at lave?

Kl. 17:10

Den fg. formand (Annette Lind):

Ordføreren.

Kl. 17:10

Kim Edberg Andersen (NB):

Jo, men jeg er ked af, hvis ordføreren fra SF tog det, at jeg ville inddrage forældrene i en del af løsningen på det her, som et udtryk for, at det kun var forældrenes problem. Det er slet ikke det, jeg siger, og det er også derfor, vi har tænkt os at støtte forslaget, for at lægge et pres på, at der sker noget der, hvor vi kan regulere i det. Jeg tror simpelt hen ikke, vi kan lave regler, som de unge som ikke kan omgå, men jeg tror, at man, hvis man ikke kan regulere, hvad ens børn gør i 30 timer om ugen, så nok skal til at overveje at prioritere børnene lidt mere.

Men de vil jo selvfølgelig have adgang til det, og jo, det er voldsomt vanedannende. Jeg har selv stået på talerstolen som næsten 50-årig ordfører og indrømmet, at jeg en aften lige pludselig blev fanget i at se kattevideoer i to stive timer, fordi algoritmerne virker. Fordi jeg kom til at se én video, så jeg lige pludselig også noget andet, og så kom jeg ned i det der kaninhul, og jeg er jo fuldstændig enig i, at der er algoritmer, og jo, de er vanedannende, og jo, det skal vi have kigget på. Det er jo det, vi støtter, altså at vi skal have kigget på det. Jeg tror bare ikke, at vi får dem til at give Coca-Cola-opskriften til os. Det tror jeg ikke.

Kl. 17:11

Den fg. formand (Annette Lind):

Karina Lorentzen Dehnhardt, værsgo.

Kl. 17:11

Karina Lorentzen Dehnhardt (SF):

Nej, men jeg er glad for, at ordføreren trods alt anerkender, at der er brug for en regulering. Det mener jeg helt bestemt der er. Og vi kan jo sige, at man ved ikke at regulere efterlader de mest udsatte børn på perronen. Der er forældre, som måske ikke har lyst til at tage forældreansvaret, og så efterlader vi de børn på perronen, og der er jo også forældre, som ikke kan. Jeg tror, der er rigtig mange forældre, som ikke forstår det fulde omfang af, hvad det er, man giver samtykke til, når man lige downloader den her app til sit barn. Derfor mener jeg faktisk, at vi har brug for at lave en regulering, så vi også bakker de forældre op og tager hånd om de børn, som ellers ville være de svageste i den digitale verden.

Kl. 17:11

Den fg. formand (Annette Lind):

Ordføreren.

Kl. 17:11

Kim Edberg Andersen (NB):

Jeg er slet ikke tvivl om, at der er masser på vores alder, der ikke forstår, hvad vores børn bliver udsat for. Det er jo også derfor, jeg er meget bekymret for, at vi tror, at vi kan lave et forbud ud af det. For jeg tror, at vi ser problemstillingerne med det, men at vi ikke har den erfaring, så det er jo egentlig meget underligt at stå og sige, at vi forsøger at italesætte, at vi skal løse et problem, som vi ikke rigtig kender.

Så jeg er bange for, at den generation, der kommer ud med en hel anden digital dannelse, end vi har, ligesom er dem, der skal finde de gode løsninger på det her og finde måden at gøre det på. For jeg er simpelt hen ikke enig i, at man som forældre kan være i tvivl om, at sociale medier kan være en problemstilling i forhold til ens børns data.

Kl. 17:12

Den fg. formand (Annette Lind):

Der er ikke flere korte bemærkninger. Tak til hr. Kim Edberg Andersen fra Nye Borgerlige.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Udvalget for Digitalisering og It. Hvis ingen gør indsigelse, betragter jeg dette som vedtaget.

Det er vedtaget.

Kl. 17:12

Meddelelser fra formanden

Den fg. formand (Annette Lind):

Der er ikke mere at foretage i dette møde.

Folketingets næste møde afholdes i morgen, fredag den 26. maj 2023, kl. 10.00.

Jeg henviser til den dagsorden, der fremgår af Folketingets hjemmeside.

Mødet er hævet. (Kl. 17:13).


19. møde

Tirsdag den 31. januar 2023 kl. 13.00

Dagsorden

1) Spørgsmål om fremme af forespørgsel nr. F 2:

Forespørgsel til statsministeren om regeringens værdipolitik med fokus på de udfordringer, der følger af indvandringen.

Af Pia Kjærsgaard (DF) m.fl.

(Anmeldelse 24.01.2023).

2) 1. behandling af lovforslag nr. L 26:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Afstandszoner i skoleåret 2023/24).

Af børne- og undervisningsministeren (Mattias Tesfaye).

(Fremsættelse 26.01.2023).

3) 1. behandling af lovforslag nr. L 27:

Forslag til lov om ændring af lov om ændring af lov om folkeskolen, lov om friskoler og private grundskoler m.v., lov om social service og lov om en børne- og ungeydelse. (Udskydelse af revisionsbestemmelse).

Af børne- og undervisningsministeren (Mattias Tesfaye).

(Fremsættelse 26.01.2023).

4) 1. behandling af lovforslag nr. L 28:

Forslag til lov om ændring af lov om erhvervsuddannelser. (Permanentgørelse af Team Danmark-ordning).

Af børne- og undervisningsministeren (Mattias Tesfaye).

(Fremsættelse 26.01.2023).

5) 1. behandling af lovforslag nr. L 12:

Forslag til lov om Fonden for Plantebaserede Fødevarer.

Af ministeren for fødevarer, landbrug og fiskeri (Jacob Jensen).

(Fremsættelse 18.01.2023).

6) 1. behandling af lovforslag nr. L 22:

Forslag til lov for Grønland om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 25.01.2023).

7) 1. behandling af lovforslag nr. L 20:

Forslag til lov om ændring af selskabsloven m.fl. (Implementering af mobilitetsdirektivet m.v.).

Af erhvervsministeren (Morten Bødskov).

(Fremsættelse 25.01.2023).

8) 1. behandling af lovforslag nr. L 21:

Forslag til lov om adgang til anlæggelse af gruppesøgsmål til beskyttelse af forbrugernes kollektive interesser.

Af erhvervsministeren (Morten Bødskov).

(Fremsættelse 25.01.2023).

9) 1. behandling af lovforslag nr. L 19:

Forslag til lov om dansk normaltid.

Af transportministeren (Thomas Danielsen).

(Fremsættelse 25.01.2023).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Finansministeren (Nicolai Wammen):

Lovforslag nr. L 25 (Forslag til lov om tillægsbevilling for finansåret 2022).

Pia Kjærsgaard (DF) m.fl.:

Beslutningsforslag nr. B 20 (Forslag til folketingsbeslutning om at forbyde privatpersoners affyring af fyrværkeri på andre tidspunkter end nytårsaften og indskrænke tidsrummet for tilladt køb og salg af fyrværkeri).

Karina Lorentzen Dehnhardt (SF):

Beslutningsforslag nr. B 22 (Forslag til folketingsbeslutning om indtægtsregulering af bøder).

Titlerne på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) Spørgsmål om fremme af forespørgsel nr. F 2:

Forespørgsel til statsministeren om regeringens værdipolitik med fokus på de udfordringer, der følger af indvandringen.

Af Pia Kjærsgaard (DF) m.fl.

(Anmeldelse 24.01.2023).

Kl. 13:00

Formanden (Søren Gade):

Hvis ingen gør indsigelse mod fremme af denne forespørgsel, betragter jeg Tingets samtykke som givet.

Det er givet.

Det næste punkt på dagsordenen er:

2) 1. behandling af lovforslag nr. L 26:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Afstandszoner i skoleåret 2023/24).

Af børne- og undervisningsministeren (Mattias Tesfaye).

(Fremsættelse 26.01.2023).

Kl. 13:01

Forhandling

Formanden (Søren Gade):

Forhandlingen er åbnet, og den første ordfører er hr. Frederik Vad.

Kl. 13:01

(Ordfører)

Frederik Vad (S):

På Ørestad Gymnasium i København har 46 pct. af eleverne anden etnisk baggrund end dansk. 5 km derfra ligger Christianshavns Gymnasium. Her er det kun 2 pct. af eleverne, der har anden etnisk baggrund end dansk. Og udviklingen fortsætter. Er det et problem? Ja, et mere opsplittet land har stort set kun tabere. Der er en grund til, at elever, lærere og rektorer på en række gymnasier i årevis har råbt vagt i gevær over udviklingen på det her område. I de største byer i Danmark er vores uddannelsesinstitutioner ved at blive delt op i et vildt bekymrende tempo: rige og fattige, sorte og hvide, kulturelt udfordrede og kulturelt homogene. Derfor er det her en lidt mærkelig dag i Folketingssalen for Socialdemokratiet, for i dag førstebehandler vi en delvis afskaffelse af den elevfordelingsaftale, som vi vedtog sidste år for netop at ændre den her udvikling, inden det er helt og aldeles for sent.

Vi beholder den del af aftalen, der sikrer, at lokale ungdomsuddannelser ikke lukker rundtomkring i landet, ved at holde fast i muligheden for kapacitetsstyring. Det er godt, og det vil bidrage til at sikre, at man kan tage en ungdomsuddannelse i hele landet. Men forældreindkomst som kriterie for elevfordelingen fjernes og erstattes midlertidigt af et kriterie om transporttid. Det kan vi sagtens få gennem Folketingssalen den her vinter, men problemerne er der jo stadig væk. De er ikke forsvundet. Opsplitningen af vores land fortsætter.

Den elevfordelingsaftale, Socialdemokratiet sammen med andre gennemførte sidste år, var hverken udansk, ufri eller uigennemtænkt. Den ville tværtimod bidrage til at sikre det, som er en drivkraft i socialdemokratisk uddannelsespolitik: at vi går i skole sammen, at vi kender hinanden, at vi ikke lever i forskellige mærkværdige parallelsamfund, men lever i det samme land.

Danmark er blevet et af de mest harmoniske samfund i verden, fordi vi bl.a. mødes på kryds og tværs af sociale baggrunde i klasseværelset og på fodboldbanen. Kombinationen af stærke velfærdsinstitutioner og et stærkt foreningsliv er med til at gøre os myndige. Her spiller mødet med andre slags mennesker en stor rolle. Vi lærer liv at kende, som vi måske ikke møder til familiefødselsdage, juleaften eller i forældrenes vennekreds. Det skaber ikke kun sammenhængskraft, men kan løfte livsindkomsten, karaktererne i skolen og fremtidsperspektivet for en masse unge. Den klassekammerateffekt skaber frihed.

Et eksempel på, hvad alternativet til det her samfund er, kan man finde i dagbladet Politiken den 24. januar i år, hvor Danske Gymnasiers formand giver et eksempel på, hvordan et bestemt parallelsamfund kan se ud på et gymnasium, og jeg citerer:

»Ja, fordi søgningen til gymnasier med mange tosprogede generelt falder. Nogle skoler oplever parallelsamfundsproblematikker og i det hele taget integrationsproblemer.

Vi ser især, at gymnasier med mange tosprogede har svært ved at have et aktivt liv på skolen med sociale arrangementer, musicals og udvalgsarbejde. Vores erfaringer er, at kommer man over 30 procent med anden etnisk baggrund end dansk, begynder nogle af de her mekanismer at slå ind«.

Det kan vi da ikke have. Det er da ikke sådan et Danmark, vi skal styre imod. Vi skal ikke have gymnasier, hvor en bestemt islamisk kultur er den største fællesnævner for eleverne, ligesom vi ikke skal have gymnasier for bestemte indkomstgrupper, der lukker sig om sig selv. Derfor er det også glædeligt, at regeringen i sit regeringsgrundlag på side 22 skriver, at der skal laves en ny model, som forebygger skæv elevsammensætning i de store byer. Vi har altså givet hinanden håndslag på, at problemet skal løses, og den forpligtende ambition kommer Socialdemokratiet til at holde fast i.

For det værste, der kan ske i vores land, uanset om vi taler boligområder, folkeskoler eller ungdomsuddannelser, er, at vi går fra at ville bekæmpe parallelsamfund til at ville bevare parallelsamfund, hegne de sociale problemer ind, få unge fra lavindkomstgrupper og unge med anden etnisk baggrund ind på de samme uddannelser i de samme boligområder, så andre kan beskytte prisudviklingen i deres boligområder, karaktergennemsnittet på deres glansbilledeskole og slippe for nogle, der ikke ligner dem selv, i deres gymnasieklasse. Resultatet vil blive et land med flere virkeligheder, flere samfund, flere majoritetskulturer og flere folk. Det skal vi undgå, og derfor støtter Socialdemokratiet ikke det her lovforslag og det tilhørende ændringsforslag, fordi det er et punktum i kampen for, at vi skal gå i skole sammen; Socialdemokratiet støtter lovforslaget og ændringsforslaget, fordi det er et komma i kampen for, at vi skal gå i skole sammen. Tak for ordet.

Kl. 13:06

Formanden (Søren Gade):

Tak til ordføreren. Der er en lang række medlemmer, der har tastet sig ind for at stille spørgsmål, og jeg vil gerne give ordet til fru Victoria Velasquez.

Kl. 13:06

Victoria Velasquez (EL):

Tak for ordet, og tillykke til ordføreren med sin første tale herinde i Folketingssalen. Det er altid spændende og lidt med sommerfugle i maven, når man skal gøre det. Og så er det jo fantastisk, at det er til et emne og et forslag, der er så vigtigt som det her. Jeg vil gerne spørge lidt ind til noget af det, som ordføreren med reference til regeringsgrundlaget kom ind på i talen, nemlig det her med, at det ikke skal blive skævt, og der vil jeg gerne høre, hvad det er for nogle forslag konkret, som Socialdemokratiet vil tage med i den nye forhandling om en ny fordelingsaftale, så det netop ikke bliver skævt.

Kl. 13:07

Formanden (Søren Gade):

Ordføreren.

Kl. 13:07

Frederik Vad (S):

Tak for det. Socialdemokratiet er ikke blevet konkrete på, hvad for nogle forslag der alternativt skal erstatte den elevfordelingsmodel, som vi delvis afskaffer i dag, men der er et forpligtende mål i regeringsgrundlaget, som vi kommer til i Socialdemokratiets folketingsgruppe at holde fast i, fordi det er vigtigt for os, at vi kommer den der skæve elevsammensætning til livs.

Kl. 13:07

Formanden (Søren Gade):

Fru Victoria Velasquez.

Kl. 13:07

Victoria Velasquez (EL):

Men det er jo tit, når det bliver konkret, at det også er der, det bliver svært. Når det f.eks. nu er sådan, at hr. Lars Løkke Rasmussen er en af dem, der har været med til at få uligheden til at vokse allermest i vores samfund – og det var, mens han var statsminister for Venstre – er ordføreren så ikke nervøs for, når det kommer til det konkrete, om dem, som vi ellers sammen plejer at kritisere for at få uligheden til at galoppere af sted, egentlig vil tage opgaven på sig? Det er den ene ting. Den anden ting er: Hvornår synes ordføreren den her aftale så skal være klar? Vi skylder jo lidt et svar til skolerne og eleverne.

Kl. 13:08

Formanden (Søren Gade):

Ordføreren.

Kl. 13:08

Frederik Vad (S):

Selvfølgelig er jeg da nervøs, for tiden går jo, og virkeligheden derude bliver jo kun mere og mere opsplittet, uanset hvad vi foretager os her i Folketingssalen, men der er en forpligtende ambition i regeringsgrundlaget, og den har alle tre regeringspartier forpligtet sig til at leve op til, og det er jo så det arbejde, der starter nu. Så vil jeg sige, at det er rigtigt, at vi har skabt stor usikkerhed, for der er jo et nyt system, der skal træde i kraft fra skoleåret 2024/25, og som det også fremgår af ministeriets svar til høringssvarene, kommer regeringen til at lave en proces, der er så skånsom som muligt i forhold til at tage hånd om de uddannelsesinstitutioner, som er pressede nu.

Kl. 13:09

Formanden (Søren Gade):

Tak for det. Fru Mette Thiesen.

Kl. 13:09

Mette Thiesen (UFG):

Tusind tak. Jeg kunne egentlig godt tænke mig at høre den socialdemokratiske ordfører – for Socialdemokratiet er jo i øvrigt ellers et parti, som ærligt har sagt, at den her forfejlede indvandringspolitik har haft ret stor og katastrofal betydning for det danske samfund – om ordføreren og Socialdemokratiet helt reelt set mener, at det er okay at efterlade regningen for årtiers forfejlede udlændingepolitik, for de voksnes fejl, på ungdomsværelset.

Kl. 13:09

Formanden (Søren Gade):

Ordføreren.

Kl. 13:09

Frederik Vad (S):

Jeg synes ikke, at det at have blandede ungdomsuddannelser er at efterlade nogen som helst regning til nogen som helst, for vi ved jo, at hvis vi f.eks. holder antallet af unge med anden etnisk ikkevestlig baggrund på de her gymnasier på et sted mellem 15 og 30 pct., kan vi faktisk godt håndtere det, for så er der en klassekammerateffekt, der spiller ind, og så bliver rigtig, rigtig manges, især af de underprivilegeredes, liv løftet både økonomisk og frihedsmæssigt i forhold til det liv, der ligger foran dem osv. Så for mig at se smider vi ikke nogen regning på børneværelset.

Den regning, vi ville smide på børneværelset, ville være den regning, der ville opstå, hvis vi herindefra siger: Jamen vi kører bare en opsplitning, så hegner vi de sociale problemer ind, og så laver vi nogle ghettoiserede uddannelsesinstitutioner og boligområder, hvor vi så kan hegne de sociale problemer ind, så vi andre slipper for dem. Det ville være at svigte vores samfund og de værdier, Danmark bygger på.

Kl. 13:10

Formanden (Søren Gade):

Fru Mette Thiesen.

Kl. 13:10

Mette Thiesen (UFG):

Nej, men det er politisk, man skal tage hånd om det her problem, og det er et massivt problem. Det kan man jo gøre på mange måder – man kan stoppe for asyl, man kan udvise kriminelle udlændinge konsekvent, man kan sikre, at dem, som har fået tildelt dansk statsborgerskab ved lov, får det frataget ved dom og bliver udvist. Der er rigtig mange ting, vi kan gøre for netop at sikre, at den sammenhængskraft, som vi gerne vil have fremadrettet i Danmark, bliver bevaret. Men at efterlade regningen hos de unge, som man gør med tvangsfordeling, hvor man ødelægger det for dem, mener jeg simpelt hen er dybt forfejlet, og jeg kan simpelt hen ikke forstå, hvordan man i øvrigt mener, at det kan være den rigtige vej at gå. Men vi kan sagtens tale om at løse konkrete problemer på gymnasiet ved bl.a. at sætte snittet op. Er Socialdemokratiet indstillet på det?

Kl. 13:11

Formanden (Søren Gade):

Ordføreren.

Kl. 13:11

Frederik Vad (S):

Det sidste er noget af det, der står i regeringsgrundlaget at vi skal kigge på, altså hvordan fordelingen mellem ungdomsuddannelserne skal være. Men jeg vil bare sige til fru Mette Thiesen, at jeg og Socialdemokratiet står fuldstændig på mål for en stram udlændingepolitik, men det løser ikke det her problem. Altså, der er en masse boligområder i dag, der er store områder i de største byer, hvor den her skævhed er opstået, og det kan man ikke løse ved noget af det, fru Mette Thiesen taler om. Der skal andre midler til – de her mennesker er her nu.

Kl. 13:11

Formanden (Søren Gade):

Fru Karina Adsbøl.

Kl. 13:12

Karina Adsbøl (DD):

Tak for en spændende tale, og tillykke med den første ordførertale. Det lød næsten, som om ordføreren for Socialdemokratiet fortrød det lovforslag, der behandles i dag. Altså, vil man gerne fastholde forældreindkomstkravet i forbindelse med fordelingen af elever, eller er man blevet trynet af de andre partier med hensyn til det her? For det er jo rigtigt nok – det ved vi jo alle – at der er store udfordringer i forhold til parallelsamfund, men også i forhold til islamisk kultur. Vi har også adskillige gange, før ordføreren blev valgt ind, diskuteret bederum her i Folketingssalen. Men er ordføreren ked af at rulle den lov om indkomstkriteriet tilbage?

Kl. 13:12

Formanden (Søren Gade):

Ordføreren.

Kl. 13:12

Frederik Vad (S):

Ja, selvfølgelig er jeg da ked af, at det her element forsvinder ud af den aftale, der blev lavet. Det var ikke det, Socialdemokratiet gik til valg på, så det er jeg selvfølgelig ked af. Jeg er dog glad for, at de tre partier – også nogle af dem, der gik til valg på at afskaffe det her system – nu har forpligtet sig til at finde en anden løsning. Men ja, det er da ikke en specielt nem første tale at skulle holde. Jeg har selv personligt brændt enormt meget for det her, fordi jeg synes, at vi står med et problem, som er enormt svært at håndtere, og som ødelægger livet for rigtig, rigtig mange unge mennesker og gør deres livsmuligheder virkelig dårlige.

Kl. 13:13

Formanden (Søren Gade):

Fru Karina Adsbøl.

Kl. 13:13

Karina Adsbøl (DD):

Så hvis det havde stået til Socialdemokratiet, havde loven vedrørende forældres indkomst i forbindelse med elevfordelingen på gymnasierne stadig været gældende?

Kl. 13:13

Formanden (Søren Gade):

Ordføreren.

Kl. 13:13

Frederik Vad (S):

Altså, jeg er da helt sikker på, at hvis Socialdemokratiet havde fået 90 mandater selv, var det en anden type lovforslag, vi behandlede i dag, men det har Socialdemokratiet bare ikke fået. Og vi har fået en regering nu, som har forpligtet sig på at løse det problem. Vi er uenige om løsningen, og det afspejler det her lovforslag, men vi har fundet en fælles, fjerde løsning. Men jeg synes sådan set, at det vigtige er, at der blandt de tre regeringspartier er enighed om, at det her er et problem, der skal løses, og det synes jeg er det glædelige i dag.

Kl. 13:13

Formanden (Søren Gade):

Fru Lotte Rod.

Kl. 13:14

Lotte Rod (RV):

Tak for talen. Vil Socialdemokratiet sikre, at vi bruger kapacitetsstyringen så stramt, at vi kommer til at holde hånden under hvert eneste af de gymnasier, som lige nu jo ikke har særlig mange elever, så der fortsat vil være gymnasier alle steder?

Kl. 13:14

Formanden (Søren Gade):

Ordføreren.

Kl. 13:14

Frederik Vad (S):

Ja, altså, det fremgår af lovforslaget, at den del bevarer vi sådan set. Nu skal jeg jo ligesom lære at stå heroppe, så jeg ved ikke, om det med garantien er et trickspørgsmål. Jeg kan bare henvise til, at det, der handler om kapacitetsstyring, bevarer vi. Og det er glædeligt, for det betyder, at vi kan have ungdomsuddannelser i hele landet.

Kl. 13:14

Formanden (Søren Gade):

Fru Lotte Rod.

Kl. 13:14

Lotte Rod (RV):

Jeg har også godt læst forslaget, så det, jeg spørger til, er, om Socialdemokraterne også ønsker at bruge det, altså om man hermed, når man nu lige om lidt stemmer det her igennem, faktisk også vil lægge hånden på kogepladen og sige: Vi vil holde hånden under gymnasierne; vi vil altså bruge kapacitetsstyringen til at sikre, at der fortsat vil være gymnasier alle steder, så der ikke er et eneste af gymnasierne, der lukker.

Kl. 13:15

Formanden (Søren Gade):

Ordføreren.

Kl. 13:15

Frederik Vad (S):

Det der med at lægge hånden på kogepladen har jeg altid syntes var et mærkeligt udtryk, for det er jo enormt dumt at gøre, særlig hvis den er varm. Men Socialdemokratiet bakker op om den her kapacitetsstyringsmodel, og vi kommer til at bruge den, så svaret er ja.

Kl. 13:15

Formanden (Søren Gade):

Fru Astrid Carøe.

Kl. 13:15

Astrid Carøe (SF):

Tak for det. Endnu en gang tillykke til den socialdemokratiske ordfører med den første tale, og så vil jeg også gerne kvittere for den ærlighed, som ordføreren udviser. Vi har jo lavet den her aftale sammen, og jeg er også enormt ked af, at den nu ikke længere står til troende. Så tak for det.

En af de andre ting, vi også aftalte, var, at vi skulle have seks gymnasier, som skulle have et nuloptag i det skoleår, vi er i gang med lige nu, og som altså ikke har fået nye 1. g'ere ind. Og dem er jeg faktisk ret bekymret for, særlig med den her ændring, i forhold til at vi sikrer, at der kommer nye elever, der har lyst til at gå på skolen, ind til næste skoleår, så vi ikke taber de her skoler på gulvet. Hvad har ordføreren gjort sig af tanker omkring de seks skoler?

Kl. 13:16

Formanden (Søren Gade):

Ordføreren.

Kl. 13:16

Frederik Vad (S):

Først vil jeg sige, at de institutioner jo også er omfattet af de nye regler om kapacitetsfastsættelse, og så vil jeg sige, at det har været vigtigt for os, at de her skoler bliver kompenseret. Altså, som jeg forstår det, har ministeriet udbetalt ialt 132,2 mio. kr. til de her institutioner som kompensation.

Så der er selvfølgelig et fokus på at holde hånden under de her institutioner, som har det ekstra svært, og jeg kan også læse ud af høringssvarene, at der er meget, meget stor utilfredshed med, selvfølgelig, at de her skoler konstant er underlagt store ændringer, og at de har brug for noget ro og tryghed. Den ro og tryghed må vi jo så sørge for at det næste system kan give dem.

Kl. 13:16

Formanden (Søren Gade):

Fru Astrid Carøe.

Kl. 13:16

Astrid Carøe (SF):

Ja, lige præcis, for det, de var blevet stillet i udsigt, er jo ikke længere en realitet for dem, og så kan man jo godt forstå, at de bliver en smule bekymret. Og jeg er jo helt med på, at vi har sikret en kompensation i indeværende skoleår, men det har vi ikke i det kommende skoleår, hvis ikke vi sikrer, at der kommer nogle elever på skolen. For det er jo ligesom sådan, skolerne får penge.

Så er ordføreren med på, at vi holder et skarpt øje med de skoler, sådan at vi ikke risikerer, at de står til at lukke om ganske få år?

Kl. 13:17

Formanden (Søren Gade):

Ordføreren.

Kl. 13:17

Frederik Vad (S):

Ja, helt sikkert; det tilsagn vil vi gerne give.

Kl. 13:17

Formanden (Søren Gade):

Der er ikke flere spørgsmål til ordføreren. Vi siger tak til hr. Frederik Vad og byder velkommen til Venstres ordfører, fru Anni Matthiesen.

Kl. 13:17

(Ordfører)

Anni Matthiesen (V):

Tak for det, formand. Lige såvel som den tidligere ordfører udtrykte, at han var ked af det, kan jeg starte med at sige, at lovforslaget, som vi behandler her i Folketingssalen, vil jeg faktisk godt turde kalde for en af de store politiske sejre for Venstre. Venstre fik nemlig skrevet ind i regeringsgrundlaget, at aftalen om at fordele elever på gymnasierne ud fra deres forældres indkomst skulle rulles tilbage, og det er så det, vi tager fat på nu i dag.

Tilbage i juni måned sidste år indgik man en politisk flertalsaftale om at lave en elevfordeling på ungdomsuddannelserne på baggrund af forældrenes indkomst. Dette var vi i Venstre også dengang imod, og derfor var vi heller ikke en del af den aftale, som blev indgået. Vi mener nemlig, at det er ret udansk at dele folk op i rige og fattige, og derfor er det også meget vigtigt for os, at den her brik nu bliver fjernet, og derfor fik vi så også skrevet de her ting ind i forbindelse med regeringsforhandlingerne på Marienborg sidste år.

Med lovforslaget, som vi behandler nu, fjerner vi så den del. Nu er det så ikke længere fars eller mors lønseddel, som vil være afgørende for, hvor unge mennesker skal gå i gymnasiet. Med regeringsforhandlingerne nåede vi jo sammen med Socialdemokratiet og Moderaterne – og tak for det – til enighed om, at den her del i aftalen skulle rulles tilbage, så kriteriet om forældreindkomst nu ikke længere vil figurere.

Når det så er sagt, er det jo stadig væk sådan, at det med koncentrationen af elever med udenlandsk herkomst på gymnasierne ikke er løst, og jeg vil sige, at udfordringen ikke bliver mindre, måske tværtimod. Derfor står der jo heldigvis også i regeringsgrundlaget, at det er noget, vi skal tage fat på og få gjort noget ved. Det er et stort problem, og jeg må sige, at jeg ikke mener, at løsningen er at lade fars og mors pengepung afgøre, hvilket gymnasium man skal gå på. Derfor skal vi i arbejdstøjet i en fart, igen, og finde en anden model for at løse det her problem.

I dag vil jeg godt understrege, at jeg vil have lov til at glæde mig over det her lovforslag. Jeg vil sige tillykke til alle de unge mennesker rundtomkring, som nu kan sende deres ansøgning af sted til gymnasiet uden måske både at skulle spørge ind til, hvad forældrene tjener, og spekulere over, om det så kan få konsekvenser i forhold til optaget på det gymnasium, de ønsker.

I Venstre støtter vi det her lovforslag med rigtig stor glæde, men jeg vil også gerne understrege over for de andre partier, at vi lægger os i selen for, at vi får en model, som rent ud sagt kommer til at løse problemet, uden at vi behøver at bruge det her kriterie, der drejer sig om forældrenes indkomst. Med det vil jeg sige, at jeg ser frem til yderligere drøftelser og for den sags skyld forhåbentlig også forhandlinger, så vi kan få en bred aftale om det her, for det synes jeg faktisk også at vi skylder sektoren. Tak for ordet.

Kl. 13:21

Formanden (Søren Gade):

Tak til ordføreren. Der er en række spørgsmål. Først er det fra fru Mette Thiesen.

Kl. 13:21

Mette Thiesen (UFG):

Tusind tak. Ja, det er en glædens dag. Jeg var den allerallerførste, der tilbage i 2019 råbte vagt i gevær i forhold til de her planer om tvangsfordeling. Så kom der en masse midlertidig lovgivning, så kom der den her store aftale, og nu står vi heldigvis her i dag og kan afskaffe det.

Jeg kunne egentlig bare godt tænke mig at høre, om Venstre vil garantere, at når vi kommer til forhandlingerne, når vi sidder og forhandler, ender vi ikke det samme sted som udgangspunktet med netop tvangsfordeling og en regning, der bliver efterladt på ungdomsværelset.

Kl. 13:22

Formanden (Søren Gade):

Ordføreren.

Kl. 13:22

Anni Matthiesen (V):

Fru Mette Thiesen ved udmærket også godt – så mange år ved jeg at fru Mette Thiesen trods alt har været her i Folketinget – at det med at give garantier fra Folketingets talerstol er der ikke mange politikere, der tør. Og det gør jeg heller ikke. Men det, jeg kan love fru Mette Thiesen, er, at jeg kommer til at kaste mig ind i det her arbejde, så vi får sikret en model, hvor vi får løst det her problem. Jeg tror sådan set også, at fru Mette Thiesen i bund og grund er enig med mig i, at det er en fælles opgave at få løst problemet, for ellers kommer vi ikke videre. Jeg har siddet i Børne- og Undervisningsudvalget i rigtig mange år, og vi er desværre endnu ikke nået i mål med løsningen. Nu ruller vi den her del tilbage, som vi i Venstre i hvert fald ikke kunne se os selv i, men jeg kan også love ordføreren, at vi tager fat – vi tager hårdt fat – i forhold til at finde en ny model.

Kl. 13:23

Formanden (Søren Gade):

Fru Mette Thiesen.

Kl. 13:23

Mette Thiesen (UFG):

Det ville være så meget nemmere, hvis man bare kunne sige tingene, som de var, også fra Folketingets talerstol. Jeg er selvfølgelig lidt ked af, at Venstre ikke kan komme med den her garanti, for ellers er vi jo lige vidt. Vi er jo lige vidt, hvis man alligevel ender med en model, der ligner den her. Men er ordføreren så egentlig ikke også enig i – ud over det, jeg sagde før om, at problemet jo er skabt, fordi der er ført en forfejlet udlændingepolitik – at der faktisk også er for mange, der går i gymnasiet? Kunne ordføreren og Venstre ikke være enige i, at hvis vi hæver barren for at komme i gymnasiet – vi kan se, at der omkring karakteren 7 sker et knæk, i forhold til hvor mange der falder fra – og måske også gør mere ud af sådan noget med samtaler i forhold til egnethed, samtidigmed at man i langt højere grad smider dem ud, som ikke kan opføre sig ordentligt, så kan vi komme nogle af de her problemer til livs?

Kl. 13:24

Formanden (Søren Gade):

Ordføreren.

Kl. 13:24

Anni Matthiesen (V):

Jeg vil i hvert fald sige, at jeg tror, at vi kan nå så langt, at jeg kan sige, at jeg er helt enig i, at vi har en kæmpe udfordring med, at for mange unge i dag vælger gymnasiet pr. automatik, måske fordi vennerne gør det, måske fordi de ikke er blevet vejledt nok om, hvad der findes af andre muligheder. En ting, som vi i hvert fald i Venstre har sat os i spidsen for, er at få sikret, at flere unge vælger en erhvervsuddannelse. I og med at det er den samme gruppe, vi skal tage fra, vil det jo formentlig på en eller anden måde også smitte af på antallet af unge, som bliver optaget på gymnasierne.

Kl. 13:24

Formanden (Søren Gade):

Fru Astrid Carøe.

Kl. 13:24

Astrid Carøe (SF):

Tak for det. Jeg er megaglad for den sidste del af ordførerens tale, hvor ordføreren slår fast med syvtommersøm, at problematikken ikke slutter her, og at samtalen om, hvad vi skal gøre, ikke slutter her. Men vi har haft enormt svært ved at forstå på Venstre, hvad Venstre så ser som løsningen. Venstre sad jo både med ved forhandlingerne og hørte om ekspertudvalgets forslag, var med til en rigtig stor del af forhandlingerne, da vi lavede aftalen inden valget. Og det er rigtig svært at finde en god løsning, så jeg er spændt på, om Venstre har været i tænkeboks og nu har fundet en god måde, vi så kan fordele eleverne på, når det ikke kan være på den måde, vi fandt inden valget

Kl. 13:25

Formanden (Søren Gade):

Ordføreren.

Kl. 13:25

Anni Matthiesen (V):

Det er fuldstændig korrekt, at det her ikke er let, og det tror jeg egentlig vi alle sammen herinde godt kan skrive under på, for ellers havde vi nok allerede fundet en model, vi alle sammen kunne stemme for. Men når det så er sagt, vil jeg sige, at jeg jo ikke er i tvivl om – det var jeg heller ikke, da jeg sad i forhandlingslokalet – at grænsen for os var nået, da man sagde, at det nu var ud fra forældrenes indkomst. Det havde vi det vildt svært ved at se os selv i. Om det så er den nuværende model, man kan gøre noget ved, så vi kan se os selv i det igen, tør jeg ikke sige, eller om vi for den sags skyld skal skrotte det hele og starte med en ren tavle.

Jeg kan sige, at vi tænker – vi tænker meget – og jeg får også ude fra sektoren rigtig mange gode input til løsningsmodeller. Det er så de ting, vi forhåbentlig får samlet, så vi kan få lavet en model, som vi kan se os selv i.

Kl. 13:26

Formanden (Søren Gade):

Fru Astrid Carøe.

Kl. 13:26

Astrid Carøe (SF):

Det synes jeg er rigtig positivt. Det eneste, der kan bekymre mig, er, at lige siden jeg blev ordfører efter valget i 2019, har sektoren råbt og skreget på en løsning. Så forsøgte vi at lave en, som man nu ruller tilbage. Og problemet er jo ikke blevet mindre. Så hvad er svaret fra Venstre til de skoler, der nu står og virkelig har store problemer og skal vente endnu et år, før der kommer en løsning?

Kl. 13:26

Formanden (Søren Gade):

Ordføreren.

Kl. 13:26

Anni Matthiesen (V):

Svaret er, at den model, vi så kommer med, forhåbentlig er bedre end den, som man indgik en aftale om sidst.

Kl. 13:26

Formanden (Søren Gade):

Fru Lotte Rod.

Kl. 13:26

Lotte Rod (RV):

Ordføreren sagde, at vi skal finde en ny model i en fart. Så har jeg jo lyst til at vide: Hvornår er i en fart?

Kl. 13:27

Formanden (Søren Gade):

Ordføreren.

Kl. 13:27

Anni Matthiesen (V):

Det er hurtigt.

Kl. 13:27

Formanden (Søren Gade):

Fru Lotte Rod.

Kl. 13:27

Lotte Rod (RV):

Okay, så vil jeg måske spørge lidt mere ledende: Vil Venstre være med til at sikre, at vi har lavet en ny model eller i hvert fald er i gang med at forhandle en ny model, inden det nye folketingsår starter til oktober?

Kl. 13:27

Formanden (Søren Gade):

Ordføreren.

Kl. 13:27

Anni Matthiesen (V):

Som fru Lotte Rod også ved, er vi jo tre regeringspartier, og det betyder selvfølgelig, at vi alle tre skal være enige om, at det er noget af det, vi vil prioritere rigtig højt. Jeg vil sige, at det, der står i regeringsgrundlaget, er jeg egentlig tryg ved, for der er også skrevet forpligtelser ind. Derfor har vi også noget at presse med, og dermed finder vi forhåbentlig en løsning så hurtigt, at vi ikke står i den samme situation igen, nemlig at vi skal til at lave hastelovgivning for at sikre, at de unge mennesker også ved, hvad det er, de har med at gøre. Så det vil jeg gøre mit til.

Kl. 13:28

Formanden (Søren Gade):

Vi siger tak til fru Anni Matthiesen og byder velkommen til hr. Rasmus Lund-Nielsen fra Moderaterne.

Kl. 13:28

(Ordfører)

Rasmus Lund-Nielsen (M):

Tak, hr. formand. Ungdommen har livet foran sig. Der er valg og beslutninger, der skal træffes, men i bund og grund ligger verden for deres fødder. Det er næsten kun fantasien og gåpåmodet, der sætter grænserne for, hvad de kan opnå i livet. De fleste unge mennesker står før eller siden konfronteret med valget om, hvilket arbejdsliv de vil forfølge, og i relation hertil, hvilken uddannelsesinstitution de finder interessant.

Selv valgte jeg at begynde på Nørre Gymnasium lidt nord for København, hvor jeg er vokset op. Det gjorde jeg, fordi det var tæt på min bopæl, og fordi jeg gerne ville gå på gymnasium med de folkeskolevenner, som jeg i nogle år havde været væk fra, fordi jeg i udskolingen var flyttet over på en privatskole. Vores venskaber blev så i gymnasietiden genskabt, og de samme mennesker er i dag – små 20 år senere – stadig mine bedste venner. Det var altså et gymnasievalg, som jeg ikke ville have været foruden, og som har haft en stor betydning for mig siden.

Desværre er det ikke alle unge, der er lige så heldige, som jeg var, i hvert fald ikke, hvis det stod til et flertal fra sidste regeringsperiode. Her indførte man en ordning, hvor unge ville blive inddelt i bestemte kategorier ud fra, hvad deres forældre tjener. Det ville dermed være størrelsen på deres forældres løncheck, der ville være med til at afgøre, hvor de måtte gå på gymnasium. Nogle ville risikere at blive sendt på et gymnasium 45 minutter væk fra, hvor de bor. Det er så det indkomstkriterium, vi i dag piller ud.

Nogle har påpeget, at det er en lidt mærkelig dag for dem, men for Moderaterne er det først og fremmest en glædens dag i dag. For politik handler om at afveje hensyn over for hinanden. I Moderaterne deler vi til fulde analysen af, at der er behov for at styrke sammenhængskraften i Danmark, men det hensyn må ikke trumfe hensynet til den enkelte unges trivsel – slet ikke i en situation, hvor undersøgelser viser, at op imod hver tredje unge mistrives. Som Niels Egelund og andre forskere har påpeget, vil en øget mistrivsel blandt unge netop være resultatet af elevfordelingsaftalen. Hver dag kunne de risikere at skulle med halvanden times transport og af staten blive busset væk fra deres nærmiljø og fra deres venner. Det siger sig selv, at det ikke vil gøre noget godt for trivslen. Med dette lovforslag fordeles der i stedet ud fra elevernes prioriteter og ud fra transporttid. Så det er altså ikke, hvor meget deres forældre tjener, men hvor tæt man bor på gymnasiet, der afgør, om man får en plads på det.

Jeg vil gerne benytte lejligheden til at takke Venstre for at have påtaget sig regeringsansvaret, da der ellers i dag ville have været et flertal for den gamle elevfordelingsaftale. Moderaterne støtter forslaget. Tak for ordet.

Kl. 13:31

Formanden (Søren Gade):

Vi siger tak til ordføreren, og der er et spørgsmål fra fru Mette Thiesen. Værsgo.

Kl. 13:31

Mette Thiesen (UFG):

Tusind tak til ordføreren for talen. Jeg kender ikke så meget til Moderaterne, skal jeg være ærlig at sige. Moderaterne er et ret nyt parti. Jeg kender ikke så meget til jeres partiprogram på det her område, men jeg kunne egentlig godt tænke mig at spørge Moderaterne om noget.

Nu siger ordføreren, at ordføreren anerkender, at der er de her ret massive problemer i Danmark på grund af den udlændingepolitik, der har været ført igennem mange år, og jeg hører også, at ordføreren glæder sig over, at man fjerner den her del, altså den her tvangsfordelingsdel. Så kunne jeg bare godt tænke mig at spørge om lidt det samme, jeg spurgte Venstre om, nemlig om Moderaterne så også vil love – også alle dem, der sidder derude og lytter med – og sikre, at man ikke ender ved det samme udgangspunkt, når vi skal ind i det her forhandlingslokale, altså at man ikke overgiver sig og siger: Ja, så ender vi nogenlunde samme sted i forhold til en tvangsfordeling af de her gymnasieelever.

Kl. 13:32

Formanden (Søren Gade):

Ordføreren.

Kl. 13:32

Rasmus Lund-Nielsen (M):

I regeringsgrundlaget forpligter vi jo os på, at vi skal gøre op med den skæve elevsammensætning. Så hvor vi ender, kan vi jo ikke foruddiskontere her i dag, men jeg vil gerne love, at vi går ind til de forhandlinger med et håb om, at vi i videst muligt omfang kan sikre, at der er et frit valg i så høj grad som muligt, for det mener vi er ganske afgørende for netop det her hensyn til unges trivsel. Det vil helt klart være en vigtig parameter at sikre – så vidt muligt – et frit valg til de unge.

Kl. 13:32

Formanden (Søren Gade):

Fru Mette Thiesen.

Kl. 13:32

Mette Thiesen (UFG):

Jeg er rigtig ærgerlig over, at to af de tre regeringspartier – det kommer ikke bag på mig, at Socialdemokratiet ikke vil det her – ikke vil love, at man, når man nu har fået afskaffet det her, så ikke ender ved det samme udgangspunkt. Jeg må indrømme, at det faktisk bekymrer mig ret meget. Nu må vi se, hvad der kommer ud af de her forhandlinger. Det, der bare er vigtigt for mig at sikre, er, at vi ikke ender ved samme udgangspunkt, og at man ikke tror, at man med et snuptag og overfladisk kan lave en løsning på nogle ret grundlæggende samfundsmæssige problemer og derved ender med at aflevere en kæmperegning til nogle unge mennesker, som intet har med det her at gøre. Det mener jeg simpelt hen ikke vil være ordentligt.

Kl. 13:33

Formanden (Søren Gade):

Ordføreren.

Kl. 13:33

Rasmus Lund-Nielsen (M):

Som jeg også nævner i ordførertalen, er det jo ret afgørende for mig, at vi i særdeleshed tager hensynet til unges trivsel alvorligt i den her forbindelse, og derfor skal vi ikke ende det samme sted. Det vil jeg gerne give en garanti for. Vi kommer ikke til at ende det samme sted som den aftale.

Kl. 13:33

Formanden (Søren Gade):

Fru Victoria Velasquez.

Kl. 13:33

Victoria Velasquez (EL):

Jamen nu kan jeg jo ikke lade være – jeg havde egentlig tænkt, jeg ikke skulle stille noget spørgsmål, men tak til ordføreren for talen, og det er lidt hyggeligt, når vi har gået på samme gymnasium. Det gør jo også, at jeg lige såvel som ordføreren ved, at den økonomiske baggrund, som mange tager med sig, når man træder ind over tærsklen til Avedøre Gymnasium – nu Hvidovre Gymnasium – er en anden, end hvis man suser nordpå til Rungsted Gymnasium eller andre steder.

Derfor er jeg lidt nysgerrig på, hvad ordføreren konkret foreslår for at leve op til det, vi talte om tidligere, med, at vi ikke skal have et skævt billede, at vi skal sikre lige uddannelsesmuligheder, og at vi skal have nogle stærke ungdomsuddannelser. Der handler det også om, at man ikke selekterer, på baggrund af at man kan vælge nogle gymnasier, der bliver mere ressourcestærke, fordi de ligger tæt på der, hvor folk med stærke økonomier og stærke ressourcer derhjemme er samlet boligmæssigt – og så det omvendte andre steder.

Så hvilke konkrete forslag har ordføreren?

Kl. 13:34

Formanden (Søren Gade):

Ordføreren.

Kl. 13:34

Rasmus Lund-Nielsen (M):

Ja, det, jeg ikke lige fik nævnt i min tale, var, at jeg så efter 1 år på Nørre Gymnasium faktisk flyttede til Avedøre Gymnasium, som det hed dengang, og fik glæde af at gå på gymnasium med dig. Og en af grundene til, at jeg valgte det gymnasium, var, at de havde en særlig filmlinje, hvor man i 3 år – som det eneste sted i Danmark – kunne have film og tv som fag. Det var jo et eksempel på en lokal løsning, som måske kunne tiltrække nogle andre typer elever end dem, der lige var i det nærområde, Avedøre Gymnasium havde.

På den måde tror jeg også der er mulighed for lokale løsninger, der kan, bl.a. ved et tilbud om, at man kan få forskellige typer fag, tiltrække nogle andre typer elever. Så jeg tror egentlig, der er forskellige løsningsforslag i forhold til at sikre, at man ikke får en meget skæv elevsammensætning, og som ikke nødvendigvis skal være centralt styret.

Kl. 13:35

Formanden (Søren Gade):

Fru Victoria Velasquez.

Kl. 13:35

Victoria Velasquez (EL):

Så hørte jeg ikke helt forkert – jeg tænkte: Var det Nørre, eller var det sådan en rigtig hurtig måde at sige Avedøre på? Okay, godt nok. Det her bliver nærmest sådan en hel reklame for Hvidovre Gymnasium.

Men der kunne jeg så godt tænke mig at høre, hvilke konkrete måder man så kan gøre det på. Er det ved at gå ind at understøtte, at man kan etablere det samarbejde? Eksempelvis var der jo folk fra Zentropa, der sad med i skolebestyrelsen. Men i forhold til det med at skulle lave B-film-festivaler og alle de andre ting, når man ikke har en større økonomi, vil jeg sige, at nogle gange var der jo nogle af de ting, der blev sløjfet, fordi økonomien simpelt hen ikke var til det. Så vil man konkret gå ind at understøtte det, eller er der nogle andre ting, man vil gøre?

Kl. 13:36

Formanden (Søren Gade):

Ordføreren.

Kl. 13:36

Rasmus Lund-Nielsen (M):

Det er selvfølgelig noget, vi skal have drøftet i regeringen og derudover også med alle andre partier. Men jeg synes, der er rigtig god ræson i at tænke i, hvordan et gymnasium, der måske ligger et sted, hvor der i oplandet er en ret skæv elevsammensætning, alligevel kan sikre et alsidigt udbud af spændende fag, der måske kan tiltrække nogle andre, som faktisk vælger – som i mit tilfælde – at tage op til en halv time væk fra der, hvor man bor, for at komme på lige præcis det gymnasium, fordi lige præcis det gymnasium kan tilbyde en spændende fagportefølje, kan man sige, som Avedøre Gymnasium i det tilfælde gjorde for mig. Så ja, at det er en mulighed, vi vil være villige til at understøtte.

Kl. 13:37

Formanden (Søren Gade):

Der er ikke flere spørgsmål til ordføreren. Vi siger tak til hr. Rasmus Lund-Nielsen og byder velkommen til fru Astrid Carøe fra Socialistisk Folkeparti.

Kl. 13:37

(Ordfører)

Astrid Carøe (SF):

Tak for det. I regeringsgrundlaget kunne vi læse, at regeringen vil tilbagerulle dele af den elevfordelingsaftale, vi i SF lavede sammen med den tidligere socialdemokratiske regering og en række andre partier. Vi står stadig ved den aftale, vi lavede sammen – det vil jeg komme ind på lidt senere – men først af alt vil jeg bare understrege, at jeg er rigtig glad for, at regeringen ligesom os i SF synes, at det er vigtigt, at gymnasier i de mindre byer ikke lukker, og at regeringen derfor trods alt holder fast i den meget stramme kapacitetsstyring, som er en vigtig del af aftalen, for at sikre, at nogle af de gymnasier, der ligger i mere tyndtbefolkede områder, er sikret ikke at lukke.

Men nu skal alle elever så igen fordeles på baggrund af afstand, som de blev, før vi lavede den her aftale, og altså ikke kun dem, der søger gymnasier uden for de store byer. For det var jo sådan, det var. Man fordelte også elever, inden vi lavede den her aftale, og cirka lige så mange ville have fået deres førsteprioritet opfyldt som med den gamle elevfordelingsmodel. Men jeg er spændt på, hvad regeringen har tænkt sig at foreslå af ny model, der skal modvirke skæv elevsammensætning. Der er ikke kommet nogen svar i dag, hverken fra Socialdemokratiet, Venstre eller Moderaterne, på, hvad man kan gøre i stedet for den model, vi lavede i sidste valgperiode.

Synes vi i SF, at modellen med fordeling efter forældreindkomst er en perfekt løsning? Nej, men det har helt fra start af stået klart, også efter ekspertgruppens bud, at den perfekte løsning ikke findes i den her situation. Der findes ikke en løsning, hvor alle hensyn bliver taget, og hvor alle bliver rigtig glade; men der findes måder, vi kan imødekomme noget af den skæve elevfordeling, der er, og det var det, vi forsøgte at få ud af de tidligere forhandlinger med den her aftale.

Men hvad gør vi så nu? SF vil i hvert fald ikke være med til bare at lukke skoler med lave søgningstal, som De Konservative tidligere har foreslået kunne være en løsning, for hvilken betydning vil det have for både de unge, som potentielt skulle gå i gymnasiet i det område, de jo nok bor i, men også for lokalsamfundet som helhed? Vi ved, hvor stor en betydning det har for en by eller et byområde, når der er børnehaver, skoler, ungdomsuddannelser og, ja, gymnasier tæt på. Jeg synes desværre, at regeringen efterlader rigtig mange ubesvarede spørgsmål, når man blot vil slette en del af aftalen uden at erstatte det med noget andet.

Jeg mener, at det mest rigtige ville have været at indkalde til nye forhandlinger for at se om vi i fællesskab kunne finde en løsning på fordelingen af gymnasieelever i stedet for at haste en ændring igennem og stille skolerne enten på samme måde, som de var stillet før den aftale, vi har lavet, eller dårligere. Et af de udeståender, regeringen har med den nye ændring af loven, er, hvad der skal ske med de seks gymnasier, der har haft stop for optag i indeværende skoleår.

I SF mener vi, at det er enormt vigtigt, at vi sikrer, at de ikke bare lukker. De skal sikres overlevelse med en hjælpende hånd; de skal sikres et rimeligt antal klasser; beholde deres taxameter ved skoleskift og regler om skoleskift; og afskaffelse af ventelister synes vi også skal fastholdes, så skolerne har miljø og økonomi til at sikre et godt fagligt og socialt miljø. Det sikrede vi med den gamle aftale, og det håber vi også at regeringen vil sørge for med den her ændring og de forhandlinger, der forhåbentlig kommer senere på året.

Selv om den her hastebehandling særligt drejer sig om afstandszoner, vil jeg også lige nævne nogle andre tiltag, som er enormt vigtige for, at den nye fordeling foregår på en ordentlig måde. Vi satte i aftalen om elevfordeling nogle ret klare rammer for, hvornår et gymnasium kunne godkendes som profilgymnasium, og jeg kan forstå, at der nu er tvivl om nygodkendte profilgymnasier inden for den ramme, som vi aftalte. Med den nye ændring af loven er der tvivl om, hvad det vil betyde både for disse gymnasier, men også for de gymnasier der ligger omkring de nye profilgymnasier. Derfor mener jeg, at vi bør sætte fremtidige godkendelser på pause, indtil en endelig model for elevfordeling er på plads. Det håber jeg ministeren vil overveje.

Derudover er der den stramme kapacitetsstyring, som vi mener er enorm vigtig for at sikre, at gymnasier i mindre byer ikke lukker. Jeg er også meget enig med den radikale ordfører i, at det er vigtigt, at det bliver brugt aktivt, men det betyder også, at nogle gymnasier vil opleve markante ændringer i elevtal, når skoler fra det ene år til det andet risikerer at skulle reducere med tre eller fire klasser. Det har en kæmpe betydning for skolens økonomi, ikke mindst i forhold til fyring af lærere. Derfor er der ingen tvivl om, at vi bør og skal hjælpe de gymnasier med en gradvis tilpasning, så der ikke er nogen, der får et voldsomt stød fra den ene dag til den anden.

Jeg glæder mig til at fortsætte drøftelser om et godt fordelingssystem, og jeg er glad for, at regeringen ikke vil sætte punktum ved bare at slette den her del. Men jeg synes, at det er ærgerligt, at vi skal hastebehandle det igennem med en enkelt ændring uden at sætte noget i stedet for i første omgang. Derfor er vi i SF også meget optaget af, hvordan vi kan sikre garantier for, at vi så får nogle forhandlinger senere på året. Det her med bare at slette det uden at sætte noget i stedet for synes vi ikke er en god idé.

Og så skulle jeg også hilse fra Alternativet og sige, at de mener det samme.

Kl. 13:42

Formanden (Søren Gade):

Tak til ordføreren. Fru Anni Matthiesen for en kort bemærkning.

Kl. 13:42

Anni Matthiesen (V):

Tak. Tak for ordførertalen. Noget af det, jeg ikke kan forstå, er, at SF ikke synes, at det her er et forkert kriterie at bruge, når man taler om at afgøre tingene ud fra forældreindkomsten. Normalt kender jeg egentlig SF på den måde, at det der med at stemple nogle unge mennesker ud fra forældreindkomst ikke er fair. Så jeg kunne godt tænke mig en kommentar til det. Altså, hvordan har SF's ordfører det med, hvis det var sådan, at vi skulle have videreført loven, som den nu er, hvor man som ung ud fra forældreindkomsten på en eller anden måde får en begrænset mulighed for at træffe valg selv?

Kl. 13:43

Formanden (Søren Gade):

Ordføreren.

Kl. 13:43

Astrid Carøe (SF):

Jeg synes, der har været en del misforståelser omkring den aftale, vi lavede, fordi det jo ikke er sådan, at der bare var frit valg på alle hylder, før vi lavede den her aftale. Da var man puttet ned i en kasse, alt efter hvor man boede, og med den aftale, vi lavede, var det efter forældreindkomsten. Ville jeg ønske, at vi bare kunne sikre, at alle elever i hele Danmark kunne få frit gymnasievalg? Ja, det ville da være fantastisk, men det er simpelt hen ikke muligt med det system, vi har i dag, og så syntes vi, at det her var en god måde at gøre det på. Alternativet er at fordele på baggrund af f.eks. karakterer, som jeg har hørt nogle foreslå. Det er vi ret kritiske over for, fordi vi er bange for, hvad det betyder for karakterpresset i grundskolen.

Kl. 13:44

Formanden (Søren Gade):

Fru Anni Matthiesen.

Kl. 13:44

Anni Matthiesen (V):

Nu er det sådan, at nogle af de partier, som også var med til at bakke den tidligere regering op i den her politiske aftale, her undervejs jo heldigvis, kan man sige, er blevet klogere og dermed nu også bakker op om forslaget – det kan jeg oplyse bl.a. er Radikale Venstre, og tak for det – og gerne vil være med til at rulle det her tilbage for forhåbentlig jo så at få lavet noget, der er bedre. Kunne SF ikke være med på den samme idé?

Kl. 13:44

Formanden (Søren Gade):

Ordføreren.

Kl. 13:44

Astrid Carøe (SF):

Vi vil rigtig gerne være med til at lave noget, der er bedre. Jeg går meget gerne ind i de forhandlinger igen. Det var nogle langstrakte forhandlinger, som ordføreren også var med til, men jeg håber da, at vi kan finde en ny løsning. Om det virkelig er sådan, at man skal stemme for den her hastelovgivning for at få lov at være med i forhandlingerne, vil jeg gerne stille spørgsmålstegn ved.

Kl. 13:45

Formanden (Søren Gade):

Fru Victoria Velasquez.

Kl. 13:45

Victoria Velasquez (EL):

Jeg tror også, regeringen efterhånden har fundet ud af, at den der revolvermåde at lave politik på er rimelig åndssvag. Så det er jeg kun enig med ordføreren i, ligesom vi håber snart at kunne gå konstruktivt til forhandlingerne.

Jeg vil gerne gribe fat i det, som ordføreren spurgte Venstre om oppe på talerstolen, for jeg synes, at ordføreren har fat i noget rigtig klogt. Det er det her med, at regeringen jo egentlig ikke har noget reelt alternativ. Derfor klinger det også lidt hult, at man siger, at man nu vil lave en ny model, som løser udfordringerne med den skæve elevsammensætning, for realiteten er jo den, at Venstre har haft 4 år med magten uden at fremlægge en konkret model, og så blev det sparket til hjørne med ekspertudvalget, som ordføreren også kom ind på. Ekspertudvalget anbefalede jo den her distriktsmodel, som man kunne have vedtaget. Det skete så ikke, så det, vi sidder med her, er jo det politiske kompromis, som kunne landes. Så jeg vil egentlig høre ordføreren, om ordføreren er enig i, at vi selvfølgelig vil mase på, men at det også er lidt svært at se, hvad det er, de så reelt foreslår skulle være en bedre løsning.

Kl. 13:46

Formanden (Søren Gade):

Ordføreren.

Kl. 13:46

Astrid Carøe (SF):

Vi er meget åbne over for alle de løsninger, der kunne være. Men jeg har været med til både præsentation af ekspertgruppens bud og de langstrakte forhandlinger, vi har haft. Ekspertgruppens forslag var både en distriktsmodel og også en klyngemodel, men alle de modeller, de foreslog, var endnu mere indskrænkende for elevernes frie valg, og det, jeg syntes var fint med den her aftale, var jo, at 95 pct. faktisk stadig fik deres førsteprioritet opfyldt. Jeg var faktisk ret stolt af, at vi lykkedes med at lave en ny elevfordeling, som var mere rimelig og gjorde op med den skæve fordeling, men hvor der samtidig var rigtig mange, der stadig kom ind på deres førsteprioritet. Det vil de i hvert fald ikke kunne med de bud, ekspertgruppen havde.

Kl. 13:46

Formanden (Søren Gade):

Fru Victoria Velasquez.

Kl. 13:47

Victoria Velasquez (EL):

Præcis! Tak for præciseringen, bl.a. af distriktsmodellen. Nå, der er rigtig mange bud på bordet. Det her er et, som ville tage fat i flere af de ting, som man jo også kan høre flere sige ville være vigtigt. Nu bliver det kastet ned i skraldespanden, og så må ordføreren og jeg og vores partier jo godt og konstruktivt gå til de nye forhandlinger og så presse på for, at de forhandlinger kommer hurtigst muligt. Tak.

Kl. 13:47

Formanden (Søren Gade):

Ordføreren.

Kl. 13:47

Astrid Carøe (SF):

Ja, det må vi jo, og bare for at understrege det: Det er ikke, fordi vi ser den model, vi lavede i fællesskab, som den eneste løsning, men vi så det som en fin løsning i forhandlingerne. Vi er meget åbne over for, om der kan være andre modeller, men jo gerne noget, hvor elevernes muligheder for at vælge gymnasiet frit er i højsæde, og at man ikke presser eleverne på f.eks. at skulle have meget høje karakterer i grundskolen.

Kl. 13:47

Formanden (Søren Gade):

Så er det hr. Frederik Vad.

Kl. 13:47

Frederik Vad (S):

Tak. Jeg vil bare starte med at rose ordføreren og ordførerens parti for det mod, man viste, dengang den her aftale blev indgået. Specielt i de store byer skabte det jo et rimelig stort ramaskrig, og når man i øvrigt tilhører et parti, som også har en vis styrke i de store byer, så er jeg ret overbevist om, at det krævede et ekstra mod, både fra ordførerens parti og fra fru Victoria Velasquez' parti, at deltage i det. Og så vil jeg bare opfordre ordføreren til, at man nu – det er sådan set ikke et spørgsmål – hvor vi har åbnet den her diskussion, så virkelig holder sig til, så vi kan få lavet en aftale, der løser det samme problem. Det tror jeg bliver vigtigt.

Kl. 13:48

Formanden (Søren Gade):

Ønsker ordføreren ordet?

Kl. 13:48

Astrid Carøe (SF):

Ikke for andet, end at jeg virkelig håber, at ordførerens parti og regeringen vil invitere bredt til de her forhandlinger. Det tror jeg er vigtigt, også for at sikre, at skolerne fremadrettet ved, at det er den her aftale, der kommer til at gælde. For der er skabt enormt meget usikkerhed, og det skal vi gerne have gjort op med.

Kl. 13:48

Formanden (Søren Gade):

Vi går videre til fru Mette Thiesen.

Kl. 13:48

Mette Thiesen (UFG):

Tusind tak. Jeg ved godt, at Socialistisk Folkeparti var med i aftalen. Jeg har også stillet nogenlunde det samme spørgsmål før, jeg tror ovenikøbet også til ordføreren. Men jeg er lidt nysgerrig på, hvordan SF, når man er så optaget af børn og unges trivsel – og det er rigtig godt, det er vi flere der er – så kunne gå så helhjertet ind for en model, som ret betragteligt ville ødelægge meget for rigtig mange, og hvordan SF kan mene, at det reelt er en god aftale, at man fratager de unge mennesker en ret stor del af det frie valg, de havde tidligere, og om SF ikke mener, at det selvfølgelig vil påvirke de unges trivsel.

Kl. 13:49

Formanden (Søren Gade):

Ordføreren.

Kl. 13:49

Astrid Carøe (SF):

Jamen det er her, jeg mener, at der har været en meget stor misforståelse omkring den her aftale. Den tæller jo ikke længere, så man kan sige, at vi skulle stoppe med at diskutere den. Men jeg synes, det er så ærgerligt, at man holder fast i, at vi gjorde valget mindre frit med den aftale, vi lavede. For det er præcis de samme, som ville få deres førsteprioritet opfyldt med den tidligere aftale, og eleverne ville i øvrigt få en lille smule kortere i skole i gennemsnit end med den gamle elevfordelingsmodel. Og det er meget tydeligt, at det, at man bliver fordelt, på baggrund af hvor man bor eller ens forældres indkomst, er der meget stærke holdninger omkring. Men det vigtige for os er, at eleverne trives, at så mange som muligt kommer ind på deres førsteprioritet, og at man ikke skal være meget, meget opmærksom hele tiden i grundskolen på, hvilken slags karakter man får, fordi detkan afgøre ens fremtidige uddannelsesvalg.

Kl. 13:50

Formanden (Søren Gade):

Fru Mette Thiesen.

Kl. 13:50

Mette Thiesen (UFG):

Det sidstnævnte mener jeg sådan set er vigtigt. Men der var jo et ret specifikt punkt i den aftale, som vi drøfter nu, men som vi heldigvis afskaffer i dag, og det var jo netop det der med, at de unge, hvis de mistrives, faktisk ikke havde mulighed for at flytte gymnasie, hvis rektor ikke ville have det, og det mener jeg bestemt ikke er i de unges tarv, hvis man kan sige det sådan. Og så synes jeg jo også helt grundlæggende set, at der er den problematik, som jeg har anført her tidligere, at man faktisk efterlader en regning for de voksnes fejl på ungdomsværelset. Hvordan kan SF mene, at det er en god løsning, at børn skal betale for forældrenes fejl?

Kl. 13:51

Formanden (Søren Gade):

Ordføreren.

Kl. 13:51

Astrid Carøe (SF):

Der må jeg også bare sige, at jeg er direkte imod hele præmissen for spørgsmålet. For det, at der er flere indvandrerunge – eller unge med etnicitetsbaggrund – der går i gymnasiet, er jo ikke en forfejlet integrationsindsats, tværtimod. Men derfor skal vi selvfølgelig stadig væk løse de udfordringer, der er, så der ikke er så skæv en elevfordeling, for det er rigtig sundt at gå i gymnasiet med nogle, der ikke ligner en selv. Men at det skulle være en forfejlet integrationsindsats, at flere minoritetsetniske unge vil i gymnasiet, er jeg simpelt hen ikke enig i.

Kl. 13:51

Formanden (Søren Gade):

Der er ikke flere korte bemærkninger til ordføreren. Vi siger tak til fru Astrid Carøe og byder velkommen til fru Karina Adsbøl fra Danmarksdemokraterne.

Kl. 13:52

(Ordfører)

Karina Adsbøl (DD):

Tak for det, formand. Ministeren starter sit virke med at fravige rammerne for Folketingets arbejde, og det må og skal være et opmærksomhedspunkt, som jeg er nødt til at påpege, uanset om vi er enige i, at forældres indkomst ikke skal være gældende som et fordelingskriterium for det kommende skoleår. Når man forhaster lovbehandlingen og vi som politikere ikke får en mulighed for at sætte os godt nok ind i tingene, og når ministeren sender et brev over om, at høringssvarene vil blive fremsendt dagen før førstebehandlingen i salen, risikerer vi jo, at der sker lovsjusk, som får uheldige konsekvenser. Men jeg er dog trods alt glad for, at vi så har fået høringssvarene løbende.

Når det er sagt, er der positive elementer, men der er samtidig også en række opmærksomhedspunkter i lovforslaget. Det er overordnet positivt, at kriteriet om forældrenes indkomst i forhold til elevfordelingen på gymnasier ikke længere vil være gældende fra det kommende skoleår, og at eleverne i stedet fordeles efter transporttid, hvis der er flere ansøgere til en institution, end institutionen har pladser til, ligesom det også er positivt – sådan som nogle også har været inde på her i salen i dag – at man bibeholder de elementer i aftalen, som har til formål at holde hånden under gymnasierne i landdistrikterne og i yderområderne. Dog undrer det os, at man ikke allerede nu afskaffer indkomstkriteriet permanent, men at man lægger op til at fremsætte et lovforslag senere, og der bliver det i forhold til den debat, vi har haft i dag, minister, også lidt interessant at se, om der vil blive indkaldt til drøftelser om en ny model. Der har været meget diskussion her i salen i dag omkring nogle forhandlinger, men det kan være, at ministeren vil svare på det, når ministeren kommer på talerstolen. Men man vil altså ikke afskaffe indkomstkriteriet permanent nu, selv om man i regeringsgrundlaget skriver, at man vil afskaffe det, og at man senere vil præsentere en ny model. Der kunne man så spørge ministeren, om det betyder, at forældrenes indkomst fortsat kan blive et element i forhold til kriterierne omkring en fremtidig fordeling af elever på de gymnasiale uddannelser.

Men vi imødeser i Danmarksdemokraterne gerne forslag fra regeringen, og vi vil også gerne deltage i drøftelser om, om man kan finde en bedre model, ligesom det er vores forhåbning, at en ny model for elevfordelingen vil holde hånden under de unges muligheder for at vælge den uddannelse, der passer bedst til den enkelte, og at den samtidig også vil tage et opgør med den skæve elevsammensætning, vi har set på nogle gymnasier. Herudover ønsker vi at gøre ministeren opmærksom på, at der fortsat er et stort behov for en politisk drøftelse af, hvordan taxametersystemet kan justeres, så det i højere grad tilgodeser unges uddannelsesmuligheder i hele landet. F.eks. er erhvervsgymnasierne ofte færre og har en større geografisk spredning end de almene gymnasier, men de bliver ikke sidestillet med de almene gymnasier i forhold til udkantstilskuddet, hvilket medfører, at potentialet for et større uddannelsesudbud i yderområderne svækkes. Derfor vil jeg gerne anerkende, at regeringen vil se på de økonomiske styringsmodeller, der er på de forskellige ungdomsuddannelser, med henblik på at skabe bedre og mere lige vilkår mellem f.eks. de almene gymnasier og erhvervsskolerne, og det arbejde vil vi også gerne deltage konstruktivt i.

I Danmarksdemokraterne kan vi godt bakke op om det, som vi debatterer i dag, netop i forhold til at forældrenes indkomst ikke skal være afgørende for, om deres børn ender på et gymnasium. Så er det selvfølgelig også positivt, at de her hastelovforslag – og sådan skal det være – indeholder en solnedgangsklausul, og da forslaget jo så har en midlertidig karakter, håber vi på, at der kommer en varig løsning, og jeg håber også på, at den varige løsning bliver så bred som mulig. For det er trods alt bedre med brede aftaler her i Folketinget, når det vedrører noget så vigtigt som vores børn og unges uddannelser. Tak for ordet.

Kl. 13:56

Formanden (Søren Gade):

Tak for det. Og der er en kort bemærkning fra hr. Frederik Vad.

Kl. 13:56

Frederik Vad (S):

Det kan være, at det var mig, der ikke hørte ordentligt efter, men hvis det er sådan, vil jeg bare ligesom have det slået fast med syvtommersøm: Ønsker Danmarksdemokraterne at lave en model, der betyder – hvis man tager Københavns Kommune som eksempel, som jeg gjorde i min ordførertale – at der er 46 pct. af eleverne på Ørestad Gymnasium, der har anden etnisk baggrund end dansk, og at det 5 km væk på Christianshavns Gymnasium er 2 pct.? Ønsker Danmarksdemokraterne egentlig, at vi laver en model, som ændrer det billede? Er det en prioritet i forhold til de forhandlinger, der skal komme? Det var i hvert fald lidt uklart for mig. Tak for ordet.

Kl. 13:56

Formanden (Søren Gade):

Ordføreren.

Kl. 13:56

Karina Adsbøl (DD):

Det er faktisk utroligt, hvis det var så uklart, for jeg stillede netop også spørgeren et spørgsmål nede fra salen, i forhold til at der jo er store udfordringer på det her område. Det ved vi alle sammen. Vi har debatteret det mange gange i Folketingssalen, også i forhold til at nogle har ønsket bederum, og vi ved, at der er udfordringer i forhold til kønsopdelt svømning og alle de her ting. Så ja, vi skal have fundet en model, som tilgodeser, at vi ikke skal have parallelsamfund. Og udfordringen er jo også, kan man sige, om man tager Danmark og dansk kultur til sig – så kunne det jo være, at vi ikke så så store udfordringer på området.

Kl. 13:57

Formanden (Søren Gade):

Vi går videre i rækken til fru Mette Thiesen.

Kl. 13:57

Mette Thiesen (UFG):

Tusind tak. Og tak til ordføreren for talen. Jeg er lidt nysgerrig, i forhold til hvor Danmarksdemokraterne står med hensyn til det her med at hæve snittet for at komme i gymnasiet. For vi kan jo se, at nogle af de problemer, der er på de her såkaldte indvandrergymnasier, bl.a. er, at der er mange – hovedsagelig drenge – som slet ikke burde være der, som burde være et andet sted og i hvert fald ikke burde være der og ødelægge det for alle de andre. Vi kan også se, at kurven i forhold til frafald knækker lige omkring karakteren 7. Mener Danmarksdemokraterne, at det ville være hensigtsmæssigt, at man satte snittet for at kunne komme i gymnasiet op og i øvrigt gjorde det nemmere at smide eksempelvis uopdragne indvandrerdrenge ud, hvis de laver ballade?

Kl. 13:58

Formanden (Søren Gade):

Ordføreren.

Kl. 13:58

Karina Adsbøl (DD):

Ja, det er da i hvert fald rimelig frustrerende, hvis der er nogle få elever, der ødelægger det for mange. I forhold til det med at sætte snittet for at kunne komme ind på gymnasiet op kan jeg forstå, at ministeren er i gang med en undersøgelse på det område, og den venter jeg egentlig lidt spændt på at se resultatet af. Det kan være, at ministeren selv vil komme ind på det i sin tale her. For jeg tror, det er en balancegang. Der kan være fordele ved det, men der kan måske også være nogle ulemper, i forhold til om vi så gør det mere attraktivt at søge ind på gymnasier, fordi man skal have et højere snit, når man går på gymnasiet, eller hvad sker der?

Jeg har jo selv aldrig nogen sinde gået på gymnasiet. Jeg har gået på hf i et år, men jeg har ikke taget en længere uddannelse på gymnasiet. Jeg har jo gået på en erhvervsskole, og derfor synes jeg også, jeg vil komme med en opfordring her og sige, at social- og sundhedsskolerne er rigtig gode. Men jeg tror ikke, at vi skal lægge os fast på det nu. Jeg vil godt lige afvente og se, hvad det betyder for dem, der går ud, altså om de så er kommet videre.

Kl. 13:59

Formanden (Søren Gade):

Fru Mette Thiesen.

Kl. 13:59

Mette Thiesen (UFG):

Tak for svaret. Jeg vil følge en lille smule op på det, for det her med karaktergennemsnittet er én ting. Forhåbentlig er ordføreren enig med mig i – eller det må ordføreren jo selv svare på – at det jo ikke er en menneskeret at komme i gymnasiet. Ca. 80 pct. tager en gymnasial uddannelse, og vi er fuldstændig enige om, at det selvfølgelig ville være langt bedre, hvis langt flere tog en erhvervsuddannelse, og vi kan jo se, at det, at man hæver snittet for at komme ind på gymnasiet, betyder, at frafaldsprocenten falder. Det vil sige, at mange af dem, som vælger gymnasiet, men som alligevel hopper fra, fra starten kunne blive vejledt til at tage en anden uddannelse, eksempelvis en erhvervsuddannelse.

Så kan ordføreren ikke godt se, at det ville være hensigtsmæssigt, netop for også at sikre, at flere unge vælger en anden vej? Så kunne man i øvrigt kombinere det med nogle egnethedssamtaler på gymnasiet, hvor det ikke er en lærer, man har haft i mange år, man skal have den samtale med, men det foregår på gymnasiet. Kunne man lave sådan en form for model?

Kl. 14:00

Formanden (Søren Gade):

Ordføreren.

Kl. 14:00

Karina Adsbøl (DD):

Jeg tror faktisk, det er vigtigt, at vi starter et helt andet sted, nemlig helt nede i folkeskolen, også i forhold til de praktiske fag, for ligesom også at støtte op om de unge og vise, at det altså er en mulighed at gå den vej. På den måde kan vi starte, når børnene er små, for at få dem til at interessere sig for det og se, at det altså er dejligt, at man kan blive tømrer eller andet.

Jeg vil bare ikke lige nu lægge mig fast på, at det skal være den ene eller den anden model. Det kan sagtens være, at vi skal gøre det – det vil jeg ikke udelukke. Det kan også sagtens være, at man skal gå nogle andre veje. I hvert fald synes jeg, det er vigtigt, at man starter allerede i folkeskolen med at få de praktiske fag ind.

Kl. 14:01

Formanden (Søren Gade):

Der er ikke flere korte bemærkninger til ordføreren. Vi siger tak til fru Karina Adsbøl og siger velkommen til fru Helena Artmann Andresen fra Liberal Alliance.

Kl. 14:01

(Ordfører)

Helena Artmann Andresen (LA):

En af de mere kontroversielle beslutninger, den tidligere regering og Folketinget tog i sidste valgperiode, var om tvangsfordeling af landets gymnasieelever på baggrund af deres forældres indkomst. Det fyldte enormt meget, da jeg var ude til debatter på gymnasierne – med god ret – både for forældrene og for eleverne. For indkomstfordelingen reducerer de unge til brikker i et politisk spil.

En af de store grunde til, at jeg valgte at stille op til Folketinget, var, at jeg var træt af politikere, især fra venstrefløjen, der har så foruroligende mange forslag til, hvordan man indskrænker friheden for en meget ansvarlig ungdomsgeneration. Indkomstfordelingen er et godt eksempel på socialdemokratisk ingeniørkunst og venstrefløjsingeniørkunst, der indskrænker de unges frie valg. Jeg husker stadig tydeligt den 7. juni sidste år, hvor der var mødt rigtig mange unge mennesker op for at demonstrere foran Christiansborg mod tvangsfordelingen. De havde bannere med. Der stod bl.a.: »Vi vil ikke være brikker i et socialt eksperiment!« og »Nej tak til tvang«, og jeg kan kun tilslutte mig disse synspunkter.

Lad mig lige slå én ting fast. Ja, der er gymnasier, der har problemer, fordi der er en meget høj andel af elever med anden etnisk herkomst. Der er skoler, der har enormt store sociale udfordringer. Der er et dårligt studiemiljø, hvor bestemte grupper af elever dikterer hverdagen, og hvor sammensætningen er for skæv. Men der findes en meget simpel løsning, hvor man ikke behøver at opdele landet i afstandszoner og indkomstzoner, og hvor man ikke behøver kapacitetslofter og tilskudslofter. Man kan jo lukke de gymnasier, hvor problemerne er størst. Så får man spredt de elever, der skaber problemerne, i stedet for at man som med den daværende aftale så at sige skyder gråspurve med kanoner.

Det kan selvfølgelig stadig væk være nødvendigt med en eller anden form for fordeling. Særlig i yderområderne risikerer vi, at dækningen bliver så tynd, at elever skal køre enormt langt for at gå på et gymnasie. Det vil vi i Liberal Alliance gerne være åbne over for at se på. I den ideelle verden havde unge mennesker fuld valgfrihed, og det skal også være udgangspunktet. Men vi må bare også erkende, at der er områder i Danmark, hvor der er så langt mellem gymnasierne, og hvor de unge bor, at det selvfølgelig kan være svært at få deres hverdag til at hænge sammen, hvis de skal bruge flere timer på transport hver dag. Så det er en balancegang. Om man kan finde den rette balance, ved jeg ikke, men vi vil meget gerne være med til at diskutere det.

Det bekymrer mig dog, når der i regeringsgrundlaget står, at man vil arbejde på en ny model, der skal løse skævheden i elevsammensætningen i især de større byer. Det lugter for mig lidt af mere tvang. Og vi kommer til at holde regeringen i ørerne, så vi ikke ender det samme sted, som vi gjorde før valget. Jeg havde ønsket, at der stod i regeringsgrundlaget, at man ville arbejde for at give flest mulige elever deres førsteprioritet og dermed tage et opgør med det politisk bestemte kapacitetsloft. Der er ca. 3.000 gymnasieelever hvert år, der ikke får deres førsteprioritet opfyldt. Det synes jeg godt at vi kan gøre bedre. Nu, hvor der heldigvis er så meget fokus på unges mistrivsel, synes jeg, at vi bør have i mente, at ekspertgruppens rapport peger på, at for de elever, der ikke får deres førsteprioritet opfyldt, lever deres uddannelsesforløb ikke op til deres forventninger angående det faglige, personlige og sociale udbytte i forhold til de elever, der får deres førsteprioritet opfyldt.

Når alt det er sagt, er vi i Liberal Alliance selvfølgelig rigtig glade for, at man nu skrotter forældreindkomst som fordelingskriterium, og vi kommer også til at stemme ja til lovforslaget.

Kl. 14:05

Formanden (Søren Gade):

Tak til ordføreren. Der er en kort bemærkning fra fru Anni Matthiesen.

Kl. 14:05

Anni Matthiesen (V):

Tak for ordførertalen. Der er lige en enkelt ting, som jeg tænkte det kunne være rigtig fint lige at blive lidt klogere på, i forhold til hvor Liberal Alliance egentlig står. For den der frihed holder vi jo også rigtig meget af i Venstre, men når det gælder f.eks. yderområderne, ved vi jo godt, at man kan være nødt til måske at styre det i nogen grad i forhold til at sikre, at der så trods alt er uddannelsesmuligheder.

Hvor står Liberal Alliance dér, altså i yderområderne? Hvis jeg bare skal give et eksempel fra min egen kommune, har man et gymnasium i Grindsted, men der er jo nogle større gymnasier i Vejle. Hvad tænker Liberal Alliance dér i forhold til trods alt at fastholde nogle af de unge mennesker i Grindsted, frem for at alle rykker mod Vejle?

Kl. 14:06

Formanden (Søren Gade):

Ordføreren.

Kl. 14:06

Helena Artmann Andresen (LA):

Jeg kan heller ikke komme med den perfekte løsning, hvilket jeg også gjorde klart i min ordførertale. Vi vil meget gerne være med til at holde hånden under de her små gymnasier, for det går ikke, hvis elever skal tage en bus 50 km væk – eller hvad ved jeg – hvis der er nogle af de her gymnasier, der kommer til at lukke. Det har også stor betydning for det sociale, for eleverne, og man ved, at hvis elever får over 50 km til deres gymnasie, er det altså 25 pct., der falder fra. Så det har kæmpe betydning, og derfor vil vi også gerne være med til, at vi holder hånden under de her små gymnasier.

Kl. 14:06

Formanden (Søren Gade):

Fru Anni Matthiesen.

Kl. 14:06

Anni Matthiesen (V):

Tak for det. Det betrygger mig egentlig lidt, for det er jo lidt det dilemma, vi står i nogle gange. Vi vil gerne have frit valg på alle hylder, men samtidig står vi jo også og siger her i Folketingssalen, at det er vigtigt, at der er uddannelsesmuligheder i hele landet. Og det er jo den konflikt, der også er i den her sag. Men tak, for jeg hører egentlig Liberal Alliance sige, at det også er vigtigt, at vi fortsat har uddannelsesmuligheder, også i yderområderne.

Kl. 14:07

Formanden (Søren Gade):

Ordføreren.

Kl. 14:07

Helena Artmann Andresen (LA):

Ja, det er jeg meget enig i; det er meget vigtigt.

Kl. 14:07

Formanden (Søren Gade):

Der er en kort bemærkning fra hr. Frederik Vad.

Kl. 14:07

Frederik Vad (S):

Det var, fordi ordføreren sagde, at en løsning, man kunne ty til de steder, hvor der f.eks. er udfordringer, var, at man kunne lukke gymnasierne. Betyder det, at en løsning skulle være at lukke gymnasier som Høje-Taastrup Gymnasium og Hvidovre Gymnasium, hvor der er en elevsammensætning, der balancerer på de der 50 pct. med ikkevestlig baggrund?

Kl. 14:07

Formanden (Søren Gade):

Ordføreren.

Kl. 14:08

Helena Artmann Andresen (LA):

Ikke nødvendigvis. Jeg tror ikke, det er lige præcis de gymnasier. Jeg har selv gået på et gymnasium, der også er et såkaldt brunt gymnasium, og jeg må bare sige, at på det gymnasium er der ikke de problemer. Jeg har ikke oplevet det. Tag derud, snak med eleverne, snak med lærerne, snak med rektoren – der er ikke de problemer. Jeg synes bare, at det er forkert, at man fra Folketingets side af ser et procenttal og så siger, at det ikke er så godt, og at det må vi hellere ruske lidt mere i, i stedet for at gå ud i den virkelige verden og prøve at høre dem lidt ad. Så det skal være de gymnasier, der har kæmpe udfordringer. Ministeriet har jo kun selv kunnet finde fire gymnasier, der måske har problemer med parallelsamfund.

Kl. 14:08

Formanden (Søren Gade):

Hr. Frederik Vad.

Kl. 14:08

Frederik Vad (S):

Hvis man så forestiller sig, at man lukker nogle gymnasier, hvor der virkelig er problemer, hvad så med friheden for de mennesker og de unge, der bor i de lokalområder? Mister de så ikke frihed til at kunne få en ungdomsuddannelse i umiddelbar nærhed af, hvor de bor, bare fordi de har været så – i gåseøjne – uheldige at bo et bestemt sted, hvor der er nogle bestemte problemer? Risikerer vi ikke at smadre deres frihed?

Kl. 14:09

Formanden (Søren Gade):

Ordføreren.

Kl. 14:09

Helena Artmann Andresen (LA):

Nej, det synes jeg ikke vi gør, for de gymnasier, som der måske er de her store problemer på, er ikke nogen, der ligger i de mindre byer. Det er nogle, der ligger her i hovedstaden. Så nej, det synes jeg ikke.

Kl. 14:09

Formanden (Søren Gade):

Fru Astrid Carøe.

Kl. 14:09

Astrid Carøe (SF):

Jeg sad lige og lyttede til ordførerens svar her ovre fra siden af og blev ret overrasket over, at ordføreren siger, at det bare er noget, vi politikere har fundet på: at vi kigger på en procentsats på et excelark. Det er jo ikke rigtigt. Hele sektoren, rigtig mange skoler, gymnasielærernes fagforening og gymnasieeleverne selv siger, at der er behov for, at vi finder en løsning, at der er behov for, at folketingsmedlemmerne tager ansvar og sætter sig sammen og finder en langsigtet løsning for, hvordan vi skal fordele elever i fremtiden. Så jeg ville bare høre, om ordføreren var klar over, at der faktisk er rigtig mange ude i den virkelige verden, som er meget optaget af, at vi finder en løsning på det her problem.

Kl. 14:10

Formanden (Søren Gade):

Ordføreren.

Kl. 14:10

Helena Artmann Andresen (LA):

Så har jeg udtrykt mig forkert, for det var bestemt ikke det, jeg mente. Jeg mente, at det på lige det gymnasium, jeg selv kommer fra, ville være tilfældet, hvis man gik ind og blandede sig.

Jeg må bare sige, at jeg også har beskeder fra gymnasierektorer osv. i min indbakke, der f.eks. er meget kede af, at vi har det her kapacitetsloft, fordi man i de større byer bare kommer til at jonglere rundt mellem de større gymnasier, og det er jo ikke det, der er meningen med det her. Det synes jeg er ærgerligt, så man kunne måske kigge på at fjerne kapacitetsloftet og samtidig holde hånden under de små gymnasier. Så ville der være flere elever, der ville få deres førsteprioritet opfyldt, og der ville være mere frit valg.

Kl. 14:11

Formanden (Søren Gade):

Fru Astrid Carøe.

Kl. 14:11

Astrid Carøe (SF):

Ja, heldigvis er det jo langt de fleste gymnasier, der fungerer rigtig godt. Så det skal vi selvfølgelig sikre at de fortsat gør i fremtiden. Jeg ved ikke, om ordføreren tænker, at man kan hjælpe skolerne økonomisk, så hvis de ikke får så mange elever, kan man hjælpe dem i højere grad.

Men noget af det, de jo også siger derude, er, at der også er et eller andet fagligt aspekt i, at der er et minimum af, hvor mange elever der kan være på en skole – på et tidspunkt giver det simpelt hen ikke mening længere – og de elever forsvinder, hvis man ikke sørger for, at der er nogle kapacitetslofter på nogle af de andre skoler. Jeg ved ikke, hvad ordføreren tænker om det. Man kan vel ikke kun understøtte økonomisk; man bliver vel simpelt hen også nødt til at have nogle elever til at gå på skolen.

Kl. 14:11

Formanden (Søren Gade):

Ordføreren.

Kl. 14:11

Helena Artmann Andresen (LA):

Det er jeg enig i, men jeg må også sige, at man stadig væk godt kan fjerne kapacitetsloftet, men holde minimumskapaciteten. Jeg anerkender, at der skal gå nogle elever der, at der skal være et godt studiemiljø osv. Så man kunne eventuelt kigge på, at man måske kun fordelte til, at der var de 84 elever, som der er fastsat, og at man så ikke fordeler nogen andre.

Kl. 14:12

Formanden (Søren Gade):

Der er ikke flere korte bemærkninger til ordføreren, og så siger vi tak til fru Helena Artmann Andresen og byder velkommen til fru Lise Bertelsen fra Det Konservative Folkeparti.

Kl. 14:12

(Ordfører)

Lise Bertelsen (KF):

Mange tak. Jeg synes faktisk, det er en sejr for de kommende elever, at det i det mindste i år ikke bliver deres forældres indkomst, der skal være afgørende for, hvor de må gå i gymnasiet. Det er en sejr. Derfor stemmer vi også for det her forslag, da vi egentlig tænker, at det er det første skridt på vejen imod at give eleverne deres frie valg tilbage. Vi har dog en hel del bekymringer, da det kun er gældende for de kommende elever i år. Hvad med de elever, der kommer i årene efter? Kan de være sikre på deres frie valg? Det fremgår, at regeringen med en ny model vil fordele eleverne ud fra et politisk ønske om en mindre skæv elevsammensætning til næste år, men hvordan undgår vi nye indgreb i elevernes frihed, så ikke hensynet til excelark bliver det styrende for modellen?

Alle gode valg træffes, når det giver mening for den, der skal træffe valget. Vi ved, at de elever, der har fået deres førsteprioritet om gymnasium opfyldt, trives langt bedre både fagligt og socialt end dem, der ikke får deres ønsker opfyldt. Det fremgår af en analyse, der er bestilt af den tidligere ekspertgruppe for elevfordelingen. Det er vi simpelt hen nødt til at tage alvorligt. En række eksperter har også advaret imod, at det kan medføre både mistrivsel og frafald at tvangsfordele elever imod deres ønsker. Jeg synes derfor allerede nu, at regeringen burde garantere, at der ikke kommer et nyt fordelingsprincip, som bare minder om det her forældreindkomstfordelingsprincip.

Vi er også bekymrede over, hvad der skal ske med erhvervsgymnasierne, der tidligere styrede deres eget optag og løste problemerne frivilligt og i samarbejde med hinanden. Ifølge Danske Erhvervsskoler og -Gymnasiers høringssvar skal de være en del af den her bureaukratiske elevfordelingsmodel. Det kan endda blive endnu sværere at komme på et erhvervsgymnasium, end det var før, og eleverne kan risikere at komme ind på et stx-gymnasium, selv om de egentlig hellere vil ind på et lokalt erhvervsgymnasium, ifølge deres høringssvar. Regeringen taler om en historisk frisættelse af den offentlige sektor, men hvorfor kommer den så med de her hårde reguleringer på erhvervsgymnasierne?

En anden udfordring er, at regeringen ikke vil genindføre muligheden for at skifte gymnasium uden en dispensationsansøgning. Her skal eleverne over for rektor stadig dokumentere, at de mistrives, inden et skoleskift overhovedet kan komme på tale. Det stiller den unge dårligt. Hvis rektor kræver en udtalelse fra f.eks. en læge, presser det vores i forvejen pressede sundhedsvæsen med unødig dokumentation. Vi ønsker ikke dyre it-systemer, der tager økonomien fra undervisningen. Og ifølge et svar fra ministeren modtaget her i dag kl. 12.41 bliver den samlede merudgift til elevfordelingsaftalen forventeligt i perioden 2021-2028 370 mio. kr. Det er godt nok mange penge.

Vi er også bekymrede for, hvad den stramme kapacitetsstyring vil betyde for eleverne og deres trivsel. Vi synes faktisk ikke, at det er belyst tilstrækkeligt.

Så lad det nu være de unges frie valg, der kommer først, lad fordeling ske ud fra ønsker og ud fra afstand, lad os nu skabe tryghed for vores unge mennesker og vished for deres fremtid, både hos de unge, men også for deres familier. Tak.

Kl. 14:16

Formanden (Søren Gade):

Tak til ordføreren. Der er en kort bemærkning fra fru Mette Thiesen.

Kl. 14:16

Mette Thiesen (UFG):

Tak for talen, og tak for at have stillet rigtig mange gode spørgsmål. Jeg havde faktisk ikke set det sidste svar; det må være kommet i dag, nærmest lige inden vi gik i salen.

Jeg kunne egentlig godt tænke mig – for det vil jeg i hvert fald gerne sige med det samme at jeg i så fald gerne vil støtte – at Det Konservative Folkeparti stiller ændringsforslag om nogle af de her bekymringer, så det vil jeg bare gerne høre om.

Kl. 14:16

Formanden (Søren Gade):

Ordføreren.

Kl. 14:16

Lise Bertelsen (KF):

Tak. Der er i hvert fald en hel del af de spørgsmål, vi har fået svar på i dag, som vi rigtig gerne vil drøfte videre, for vi tænker, at det her er gået lidt hurtigt, og at vi også har fået svarene her lidt i sidste øjeblik. Vi tænker faktisk, at det er en alvorlig indgriben, så vi skal have tid til at tænke os om og behandle det her på ordentlig vis.

Kl. 14:17

Formanden (Søren Gade):

Fru Mette Thiesen.

Kl. 14:17

Mette Thiesen (UFG):

Tak. Det er jeg sådan set helt enig i. Nu sidder jeg ikke selv i udvalget, men kan ordføreren så bekræfte mig i, at Det Konservative Folkeparti vil bære de her bekymringer og problematikker videre i udvalgsbehandlingen af det her lovforslag, sådan at vi forhåbentlig kan få rettet op på nogle af de meget berettigede bekymringer, som jeg kan høre ordføreren og Det Konservative Folkeparti har?

Kl. 14:17

Formanden (Søren Gade):

Værsgo.

Kl. 14:17

Lise Bertelsen (KF):

Det er helt sikkert, at de svar, vi har fået i dag, er vi ikke færdige med at kigge på.

Kl. 14:17

Formanden (Søren Gade):

Hr. Frederik Vad.

Kl. 14:17

Frederik Vad (S):

Tak til ordføreren – og i øvrigt tillykke med den første tale. Ligesom jeg selv har ordføreren sikkert også været lidt nervøs. Det er bare den her snak om frit valg og frihed, som jeg synes er lidt interessant, for ordføreren siger, at hun er tilhænger af afstandskriteriet, men det er jo også en måde at regulere på. Langt, langt de fleste får deres førsteprioritet opfyldt, men når der er flere, der søger, end der er stole i klasselokalerne, så skal vi jo på en eller anden måde have fordelt folk; det ved vi jo.

Så anerkender ordføreren ikke, at selv med et afstandskriterie er der ikke fuldt ud frit valg, altså at der selv med et afstandskriterie ikke er 100 pct. frit valg for alle?

Kl. 14:18

Formanden (Søren Gade):

Ordføreren.

Kl. 14:18

Lise Bertelsen (KF):

Det vil jeg gerne give dig ret i, for som det tidligere er nævnt her fra talerstolen, er det ikke alle, der kan få deres førstevalg, men vi skal godt nok stile mod det af hensyn til alle elevers trivsel og gennemførelsesrate. Og i øvrigt selv tak og i lige måde – tillykke med din første tale.

Kl. 14:19

Formanden (Søren Gade):

Hr. Frederik Vad.

Kl. 14:19

Frederik Vad (S):

Tak. Det er jeg glad for. Jeg deler fuldstændig ordførerens ambition om, at så mange som muligt skal have deres førsteprioritet opfyldt, men nogle gange kan man i den her diskussion godt lidt få den følelse, at i nogle dele af landet er det vigtigere, at førsteprioriteten bliver opfyldt, end i andre dele af landet. Og selv med et afstandskriterium vil der jo være folk derude, som ikke får deres førsteprioritet opfyldt. Det synes jeg bare er vigtigt på en eller anden måde at slå fast. Tak.

Kl. 14:19

Formanden (Søren Gade):

Ordføreren.

Kl. 14:19

Lise Bertelsen (KF):

Selv tak.

Kl. 14:19

Formanden (Søren Gade):

Der er ikke flere korte bemærkninger til ordføreren. Vi siger tak til fru Lise Bertelsen og byder velkommen til den næste ordfører, og det er fru Lotte Rod fra Det Radikale Venstre.

Kl. 14:19

(Ordfører)

Lotte Rod (RV):

Tak for det, formand. Jeg brænder for, at vi skal have blandede gymnasier og blandede skoler. Jeg tror på, at vores demokrati og vores tillid til hinanden bygger på, at vi går i skole med hinanden, at vi går i klasse med hinanden, og at vi lærer hinanden at kende på kryds og tværs. Derfor har jeg et meget stort håb om, at det, vi gør i dag med den her aftale, i virkeligheden kan være en ny start. For jeg mener, vi har en fuldstændig bunden opgave i Folketinget med at sørge for, at vi har blandede skoler og blandede gymnasier i hele landet. Jeg håber, det kan blive en ny start, for i virkeligheden har vi jo især i både Socialdemokratiet, Venstre og Radikale Venstre i årevis arbejdet for at få en model. Jeg kan huske et sådan helt absurd samråd, hvor jeg sad sammen med fru Inger Støjberg og vi var fuldstændig enige – det tror jeg aldrig nogen sinde er sket. Det viser bare lidt om, at vi virkelig har en lang historik, hvor vi i fællesskab har forsøgt at gøre noget ved det, fordi det er så fuldstændig afgørende, set fra mange forskellige synspunkter, at vi har blandede gymnasier.

Derfor håber jeg lidt, at vi i virkeligheden kan have en fælles refleksion på den anden side af det her forløb. I hvert fald tænker jeg og vi i Radikale Venstre en del over, at de her politiske forhandlinger og den her aftale måske er blevet lavet lidt for lukket. I hvert fald har der jo været så utrolig mange misforståelser, som vi måske kunne undgå, hvis vi kunne lave en drøftelse, som var lidt bredere, og hvor de unge også følte sig hørt i det. Jeg synes også, at det her jo sætter på spidsen, hvorfor vi så tit taler om, at det giver god mening at lave brede aftaler. For det er jo ret uholdbart, at gymnasier, der er i fuld gang med at implementere en aftale, nu får trukket aftalen tilbage. Og det skal ikke være sådan, at uddannelsespolitik bliver lavet om, hver gang der kommer en ny regering. Derfor har jeg et meget stort håb om, at vi i fællesskab kan lave en model, som bliver bred, og som kan stå i årene fremover, så man ved, hvad man har at regne med.

Samtidig håber jeg også, at vi kan have en refleksion med hinanden over den politiske debat, der så har været. Jeg synes ikke, det har været nogen god debat. Jeg er rigtig ked af, at der er så mange unge og deres forældre, som har troet, at nu skulle de lige pludselig til at gå på et eller andet gymnasium helt vildt langt væk, hvilket jo aldrig nogen sinde har været tilfældet. Jeg synes, at de mange misforståelser og den megen snak om tvang har været helt ude i skoven. Derfor har jeg også lidt lyst til at sige noget om det her med forældreindkomst.

Jeg tror sådan set ikke, der er nogen, der synes, at det der med forældreindkomst i virkeligheden er det, der sådan er vigtigt i sig selv. Men det, der betyder noget for mig, er, at det har en værdi i sig selv, at vi har blandede gymnasier. Altså, det er ikke nogle bestemte børn og unge, som skal et andet sted hen. Det her handler ikke om, at der er nogle brune, der skal busses nogle andre steder hen, så der ikke er så mange brune, der er samlet – bare for at sige det ligeud. For mig har det en værdi i sig selv, at det er blandet, og det, som det med forældreindkomsten gjorde, var jo at sige, at vi blander gymnasierne ud fra elevernes sociale baggrund. Og det er jo trist, at det ligesom er forældrenes indkomst, der er et udtryk for det. Det ville have været endnu værre, hvis man havde gjort det med karakterer, tænker jeg. Altså, så var vi jo bare endt i en situation, hvor man så skulle begynde at spekulere i, om man så måske med vilje skulle lade være med at få så gode karakterer, for så kunne jeg ende et eller andet sted i midten og så måske få en af de pladser. Så den udfordring, vi står med, er, at vi skal lykkes med at lave blandede gymnasier, og at vi skal lykkes med at lave en model, som hviler på det princip, at det er godt for os alle sammen, at vi er blandede.

Derfor vil vi i Radikale Venstre også godt stemme for det her. Jeg synes sådan set egentlig, at det er rimelig dårligt politisk håndværk at fjerne noget, før man har lavet den anden aftale. Vi tager til efterretning, at det var den forhandling, regeringspartierne havde med hinanden, og derfor vil jeg gerne sige på Radikale Venstres vegne, at vi gerne vil støtte det her forslag, men vi vil gøre det med en forventning om, at regeringen påtager sig lederskabet for 1) at bruge kapacitetsstyringen til at sørge for at holde hånden under alle gymnasier, og 2) at vi i fællesskab – og jeg vil bruge Venstres ordførers ord – i en fart får lavet en fælles model, som så kan være den model, som sikrer blandede gymnasier, og som vi kan stå på i mange år fremover. Så med det vil jeg sige, at jeg gerne vil støtte forslaget, og så har jeg lovet at hilse fra Enhedslisten og sige, at de tilkendegiver, hvad de mener, ved andenbehandlingen.

Kl. 14:24

Formanden (Søren Gade):

Tak til ordføreren. Der er en kort bemærkning fra fru Anni Matthiesen.

Kl. 14:24

Anni Matthiesen (V):

Tak til Radikales ordfører. Og igen tak for, at Radikale nu bakker op om det her lovforslag – det sætter jeg rigtig stor pris på. For jeg er også enig i det, som ordføreren siger, nemlig at det er vigtigt på det her område at forsøge at få nogle brede aftaler.

Kunne ordføreren på en eller anden måde sætte lidt flere ord på, hvad ordføreren og hvad Radikale Venstre tænker om kriterier? Vi har jo siddet i forhandlingslokalet sammen, så vi ved godt, at det her er en vanskelig opgave, men er der nogle kriterier, som Radikale Venstre faktisk synes kunne være oplagte at bringe i spil?

Kl. 14:25

Formanden (Søren Gade):

Ordføreren.

Kl. 14:25

Lotte Rod (RV):

Jeg tror sådan set, at det mindst ringe kriterium egentlig var det med forældreindkomsten. Det var derfor, vi endte med at lave aftalen, som vi gjorde, selv om vores udgangspunkt i Radikale Venstre var at lave en lokal model, altså hvor man lokalt skulle sørge for, at gymnasierne var blandet. Nu mangler vi jo så at høre fra Venstre og fra regeringens side, hvad de tænker. En måde at komme videre på var jo at spørge ekspertgruppen igen og bede dem om at komme med et oplæg til os.

Jeg er ikke gift med en bestemt model – det er også det, jeg ligesom prøver at sige, og det er også derfor, jeg kan stemme for det her i dag. For mig skal det ikke se ud på en bestemt måde; men det, jeg vil have, er, at vi laver en model, for jeg vil have, at det lykkes os at lave et blandet gymnasium.

Kl. 14:25

Formanden (Søren Gade):

Fru Anni Matthiesen.

Kl. 14:25

Anni Matthiesen (V):

Tak for det. Apropos en blandet model tænker ordføreren da lidt på det, som man har gjort i Aarhus, hvor man jo også i en forsøgsperiode har arbejdet mere med at blande eleverne på en anden måde. Er det det, som ordføreren mener med, at man også godt kunne tænke i nogle mere lokale løsninger, eller hvad?

Kl. 14:26

Formanden (Søren Gade):

Ordføreren.

Kl. 14:26

Lotte Rod (RV):

Det var vores oprindelige udgangspunkt, da vi gik ind til forhandlingerne, at vi ville have en lokal model. Så kiggede vi på de forskellige modeller og kunne godt se, at den model med forældreindkomst faktisk ville sikre en social fordeling. Og jeg synes, det vigtige er, som jeg også sagde i min ordførertale, at vi finder en model, der gør, at det ikke er nogle bestemte børn, som skal busses langt væk, men at det er i vores alle sammens interesse – og faktisk for vores alle sammens skyld – at vi skal være blandede og gå i skole med hinanden. Derfor håber jeg, at vi snart kommer i en proces, hvor vi kan komme ind og forhandle om en konkret model, for det skal vi gøre.

Kl. 14:26

Formanden (Søren Gade):

Fru Mette Thiesen for en kort bemærkning.

Kl. 14:26

Mette Thiesen (UFG):

Tusind tak. Jeg spurgte egentlig også den radikale ordfører sidst, da vi drøftede det her i Folketingssalen, men da var det en anden ordfører end den ordfører, der står her nu. Jeg kunne bare godt tænke mig helt ærligt at høre den radikale ordfører, om Radikale Venstre helt ærligt og ind til benet mener, at Radikale Venstre bedre ved, hvilket gymnasie folk skal gå på, end de unge mennesker selv. Ja eller nej?

Kl. 14:27

Formanden (Søren Gade):

Ordføreren.

Kl. 14:27

Lotte Rod (RV):

Jeg går ind for, at så mange som muligt selvfølgelig skal have deres førstevalg, men det kræver jo også, at der er et gymnasie tæt på, som man så faktisk har lyst til at vælge. Derfor skal vi jo lave en model, der gør, at alle gymnasier er gode gymnasier, og at alle lokale gymnasier er nogle, man har lyst til at gå på – at der er elever nok, og at man kan spejle sig i de elever, der er. Det er derfor, det er så vigtigt, at vi har en model for, at alle gymnasier er blandede.

Kl. 14:27

Første næstformand (Leif Lahn Jensen):

Spørgeren.

Kl. 14:27

Mette Thiesen (UFG):

Tak. Ja, for vi står jo i den her situation, bl.a. fordi Radikale Venstre også har været bannerfører for en forfejlet udlændingepolitik. Og lige nu står vi så i en problematik, hvor der er de her gymnasier med en meget, meget stor andel af ikkevestlige elever, som hovedsagelig kommer fra de muslimske lande, og som vi har store problemer med. Det er sådan set også derfor, jeg synes, at det er lidt interessant at høre på Radikale Venstre, for nu vil Radikale Venstre lige pludselig efterlade regningen for deres egen forfejlede udlændingepolitik hos de unge. Hvorfor det?

Kl. 14:28

Første næstformand (Leif Lahn Jensen):

Ordføreren.

Kl. 14:28

Lotte Rod (RV):

Jeg har godt hørt før, at fru Mette Thiesen ligesom prøver at tegne et billede af, at det har været en forfejlet politik – jeg synes da, den er det helt modsatte. Jeg synes da, at det er en enorm styrke, at unge fra familier, der ikke har tradition for at tage en uddannelse, nu kommer på gymnasiet – mange som de første i deres familie. Det er da en fantastisk uddannelsessucces.

Kl. 14:28

Første næstformand (Leif Lahn Jensen):

Så siger vi tak til fru Lotte Rod. Den næste på talerstolen er hr. Lars Boje Mathiesen fra Nye Borgerlige.

Kl. 14:29

(Ordfører)

Lars Boje Mathiesen (NB):

Hvor er det dejligt at være ordfører på uddannelsesområdet – det er noget, jeg har beskæftiget mig med professionelt i rigtig mange år, så jeg ser frem til samarbejdet.

I forhold til det her lovforslag, som vi skal behandle og stemme om, har det jo aldrig nogen sinde været Nye Borgerliges kop te, at man skal bestemme, hvor folk skal gå på gymnasiet, efter deres forældres indkomst. Det er noget pjat, og det er sådan en del af den der socialdemokratiske ingeniørkunst, hvor man føler sig berettiget til at bestemme alt ned i detaljen omkring folks tilværelse. Det bryder vi os i Nye Borgerlige ikke om. Vi er et borgerligt parti; vi elsker fritænkning, og vi mener ikke, at folk skal bedømmes på, hvad deres forældre ejer, eller hvad de tjener, men på deres kompetencer og i det her tilfælde, kan man sige, nogle helt objektive krav omkring, hvor man bor, og hvor man har den største tilknytning. Og ja, det er ikke sådan i tilværelsen i dag, at man altid kan komme på dét almene gymnasium, som man har lyst til; der kan det nogle gange være sådan, at man kommer på et andet. Men det må aldrig nogen sinde være baseret på ens forældres indkomst, og jeg er glad for, at det nu bliver lavet om, og at vi kan kigge ind i en anden løsning. Tak.

Kl. 14:30

Første næstformand (Leif Lahn Jensen):

Jeg siger tak til hr. Lars Boje Mathiesen. Der er ikke yderligere. Så er vi klar til den næste, og det er fru Mette Thiesen, uden for grupperne, som privatist.

Kl. 14:30

(Privatist)

Mette Thiesen (UFG):

Med det her lovforslag afskaffer vi tvangsfordeling, og hurra for det. Jeg var den allerførste, der i 2019 råbte vagt i gevær om den daværende regerings planer om at tvangsfordele danske gymnasieelever. Helt grundlæggende mener jeg, at man som ungt menneske skal have et frit valg, også når man vælger gymnasium. Derfor er jeg også som udgangspunkt glad for det her lovforslag.

Der er ingen tvivl om, at aftalen om tvangsfordeling af gymnasieelever var helt katastrofal. Centralt stod det nemlig, at gymnasier fremover skulle optage elever på baggrund af deres forældres pengepung. Opfyldelsen af unge menneskers uddannelsesønsker blev således betinget af, hvilke jobs deres forældre havde. Den skævvridning fjerner man heldigvis med det her lovforslag. Samtidig fjerner man med ændringsforslaget tilskudsloftet på de private gymnasier. Det er også rigtig godt.

Der er også rejst en del bekymringer, bl.a. af Det Konservative Folkeparti, i forhold til det her med, at det ikke skal være rektor, der vurderer, om et ungt menneske må flytte fra gymnasiet. Det synes jeg er rigtig godt at se på, og det glæder jeg mig til at se hvad der kommer ud af, for det skal selvfølgelig også adresseres.

Men desværre har grundlaget for hele den her debat været ret forfejlet fra start af. At man på overfladen tror, at man med en eller anden form for ingeniørkunst kan løse nogle ret grundlæggende samfundsmæssige problemer skabt over årtier med et snuptag, og at man så ovenikøbet efterlader den regning på ungdomsværelset, synes jeg simpelt hen ikke er i orden, og sådan skal det ikke være.

Men den der problematik er jo tvedelt, for en ting er, at den forfejlede udlændingepolitik, der har været ført i årtier, er hovedårsagen til, at vi overhovedet står her i dag og drøfter det, vi gør. Derfor er det selvfølgelig også udlændingepolitikken, der skal adresseres – og det faktum, at der er kommet alt for mange hertil fra ikkevestlige og hovedsagelig muslimske lande, der ikke tilpasser sig Danmark, og som er overrepræsenterede i alle de forkerte statistikker.

Derudover har vi en reel bekymring og en meget stor problematik, i forhold til at der er alt for mange, der går på gymnasiet. Det adgangsgivende snit er simpelt hen for lavt. Hvis man kigger på frafald, ville det eneste rigtige sådan set være at lægge snittet for at komme i gymnasiet på omkring 6 eller 7, og herved ville man også sikre, at de, der ikke burde gå i gymnasiet, ikke gør det. Man ville også automatisk frasortere en hel del af de her uopdragne indvandrerdrenge, som desværre ødelægger det for rigtig mange andre. Dem, der fortsat kommer på gymnasiet, men ikke kan opføre sig ordentligt, skal selvfølgelig smides ud. Den er ikke længere.

Regeringen lægger op til forhandlinger og et lovforslag med henblik på at lave en ny fordelingsmodel. Det i sig selv giver også anledning til lidt bekymring, og det var egentlig også derfor, jeg stillede nogle spørgsmål fra min plads tidligere, for jeg er sådan set bekymret for, at vi ender med det samme udgangspunkt i de her forhandlinger. Jeg deltager meget gerne i de her forhandlinger. Jeg skal også senere hilse fra Dansk Folkeparti – det ved jeg at de også gør – men bekymringen er altså fortsat, at man på trods af forhandlinger ender ved det samme udgangspunkt, og det mener jeg simpelt hen ville være helt forfejlet, og derfor er jeg også glad for, at ordføreren for Moderaterne, en del af regeringen, bekræftede, at det ville de i hvert fald ikke være med på.

For mig er det frie valg meget vigtigt, og det, der er endnu mere vigtigt for mig, er, at man ikke efterlader regningen for årtiers forfejlede udlændingepolitik hos de unge mennesker, kort sagt på teenageværelset. Jeg støtter det her lovforslag. Jeg skulle hilse fra DF og sige, at de også støtter det, men at de også er meget optagede af, at de bekymringer, der er rejst i behandlingen fra Det Konservative Folkepartis side, og de spørgsmål, vi først lige har fået svar på nu, også bliver indarbejdet i udvalgsbehandlingen, sådan at vi kan sikre, at vi så at sige får fjernet alle de tidsler, der var i den tidligere aftale og det tidligere lovforslag. Tak for ordet.

Kl. 14:35

Første næstformand (Leif Lahn Jensen):

Tak. Der er et spørgsmål fra hr. Frederik Vad. Værsgo.

Kl. 14:35

Frederik Vad (S):

Men det er jo fru Mette Thiesen, som siger, at man kan fjerne de her problemer med en snuptagsløsning; altså, det er jo fru Mette Thiesen, der siger, at hvis man bare ændrer udlændingepolitikken fuldstændig grundlæggende, vil det her problem være løst i morgen. Men det er ikke rigtigt – det er jo ikke rigtigt.

Derfor er mit spørgsmål til fru Mette Thiesen, som selv har været enormt meget på banen i den her debat: Hvis man bor i Hvidovre, hvis man bor i Høje-Taastrup eller hvis man bor i Ishøj og gerne vil på en gymnasial uddannelse i nogenlunde afstand fra, hvor man bor, og også gerne vil have, at der på det gymnasium hersker en majoritetskultur, som matcher den, der er i det øvrige Danmark, hvad er så fru Mette Thiesens svar til den elev – Jørgen eller Hans eller Karl, eller hvad vedkommende nu kunne hedde?

Kl. 14:36

Første næstformand (Leif Lahn Jensen):

Ordføreren.

Kl. 14:36

Mette Thiesen (UFG):

Det er, at Karl har mulighed for at vælge det gymnasium fra, hvis det er et dårligt gymnasium. Det er den ene ting. Og i øvrigt tillykke med ordførertalen – det fik jeg ikke nævnt før. Så er der nogle af de her ting, jeg har anført, altså at der jo også er meget blandede holdninger til, hvad den her klassekammerateffekt egentlig gør. Jeg er selv skolelærer, og jeg ved, at det er meget, meget forskelligt, og det er også det, undersøgelser viser. Så det her med, at man tror, at man med social ingeniørkunst så at sige bare kan blande det lidt rundt, stiller jeg mig meget tvivlende over for. Desuden – vil jeg sige – åbner man for den meget åbenlyse mulighed for, at man faktisk bare ender med at fordele problemerne rundt, sådan at man ødelægger det for endnu flere elever, end hvis de har mulighed for faktisk at vælge det gymnasium fra, hvor der er den her majoritetskultur.

I øvrigt tror jeg ikke, som jeg også har nævnt, at det her er en snuptagsløsning. Men vi kan starte med at hæve karaktergennemsnittet i gymnasiet, for mange af dem, som skaber de her problemer, er nok i bund og grund nogle, der slet ikke burde være der.

Kl. 14:37

Første næstformand (Leif Lahn Jensen):

Spørgeren.

Kl. 14:37

Frederik Vad (S):

Jamen vi behøver slet ikke at diskutere, om vi skal have en stram udlændingepolitik; altså, det står Socialdemokratiet totalt på mål for. Men jeg kunne godt tænke mig at spørge fru Mette Thiesen, hvordan fru Mette Thiesen så vil forklare, at de lande i verden, der er mest harmoniske, hvor du har den største livskvalitet osv., også er de lande, der er mindst opsplittede, altså hvor man på tværs af indkomstgrupper, på tværs af social baggrund og på tværs af etniske skel møder hinanden, går i skole sammen og lever side om side. Hvordan vil fru Mette Thiesen så forklare det?

Kl. 14:37

Første næstformand (Leif Lahn Jensen):

Ordføreren.

Kl. 14:37

Mette Thiesen (UFG):

Jamen det er Danmark sådan set allerede. Og nu fristes jeg egentlig til at komme med et meget konkret eksempel – jeg ved ikke, om jeg har tid til det, men nu prøver jeg – i forhold til den her tro på, at man ved social ingeniørkunst kan gøre en hel masse ting. Jeg er selv skolelærer, og jeg var også lærer, da man eksempelvis implementerede inklusionsreformen, hvor man tog en hel masse børn med særlige behov – dengang var det en 96-procentsmålsætning – og bare proppede dem ind i den almene skole. Det var også ud fra en idé om, at hvis de var der, gik problemerne ligesom væk af sig selv, og ud over, at det var en kæmpe spareøvelse, har vi bare kunnet se, at det gik ud over nogle af de mest udsatte og mest skrøbelige børn, og det ser vi resultatet af nu. Så nej, jeg tror ikke på det.

Kl. 14:38

Første næstformand (Leif Lahn Jensen):

Så siger vi tak til fru Mette Thiesen og velkommen til børne- og undervisningsministeren.

Kl. 14:38

Børne- og undervisningsministeren (Mattias Tesfaye):

Tak skal du have, formand. Først og fremmest tak til de partier, der bakker op om lovforslaget, der indeholder en justering af den samlede elevfordelingsmodel. Som det fremgår af vores regeringsgrundlag, ønsker vi, at forældrenes indkomst ikkeindgår i fordelingen af gymnasieelever, og det er derfor, vi nu behandler det her lovforslag. Det er regeringens opfattelse, at der er et problem med opdelte gymnasier, men at vi har brug for at finde en anden løsning end den, der eksisterede hidtil – en løsning, der kan samle bredere politisk opbakning og støtte hos de familier, der er omfattet af reglerne.

Med lovforslaget foreslår vi, at alle ansøgere til de gymnasiale ungdomsuddannelser bliver fordelt efter reglerne for fordeling i afstandszoner. Hvis der er flere ansøgere til en institution, end institutionen har kapacitet til at optage, bliver de grundlæggende kriterier ansøgerens prioritet og transporttid, og det vil gøre sig gældende i hele Danmark. Der vil altså ikke være fordelingszoner, og dermed afskaffes forældres indkomst som kriterium i fordelingen.

Der er med lovforslaget tale om en midlertidig ordning, som kun gælder for fordeling af ansøgere for skoleåret 2023/24. Det er dem, der starter i skole til august. Der ændres i udgangspunktet ikke ved de øvrige elementer i elevfordelingsmodellen. Mulighederne for central kapacitetsstyring og minimumskapacitet fastholdes altså. De erhvervsgymnasiale uddannelser vil også fortsat være omfattet af reglerne om fordeling og kapacitetsfastsættelser. Dog er der i fredags oversendt et ændringsforslag til lovforslaget, hvori det foreslås, at vi afskaffer tilskudsloftet for elever på private gymnasier for optaget til skoleåret 2023/24.

Regeringen vil senere fremsætte et lovforslag, som varigt fjerner forældreindkomst som kriterium. Det er også regeringens hensigt, at vi skal se på en langsigtet model, der modvirker den skæve elevsammensætning. Der er som sagt fortsat et problem, der skal løses. I første omgang ønsker vi at fjerne forældreindkomst som et kriterium i elevfordelingen.

Til slut vil jeg bare sige tak for debatten og velvilligheden i forhold til at hastebehandle forslaget, som har en enorm betydning for de elever, der skal søge ind på gymnasiet her til sommer.

Kl. 14:41

Første næstformand (Leif Lahn Jensen):

Tak for det. Der er et par enkelte spørgere. Den første er hr. Lars Boje Mathiesen.

Kl. 14:41

Lars Boje Mathiesen (NB):

Tak, og tak til regeringen for at ændre holdning. Jeg er lidt nysgerrig på, om Socialdemokratiet har ændret holdning til det her, eller om det er, fordi man indgår i et arbejdsfællesskab og så skal gå på kompromis og finde en løsning, som alle kan se sig i. Det forstår jeg godt, det er fair, sådan fungerer det nogle gange. Men har Socialdemokratiet også ændret holdning til det? Ser man anderledes på det her problem nu? Er man blevet overbevist af gode argumenter, eller er det bare noget, man er nødsaget til at gå med i på grund af det regeringsfællesskab, man har lavet?

Kl. 14:41

Første næstformand (Leif Lahn Jensen):

Ministeren.

Kl. 14:41

Børne- og undervisningsministeren (Mattias Tesfaye):

Socialdemokratiet syntes, det var en god aftale, der lå før valget, og vi har indgået et kompromis her, men vi er også kommet frem til den erkendelse, at hvis vi skal have lovgivning, der regulerer fordelingen af gymnasieelever, og som er virkelig essentielle regler for tusindvis af familier i Danmark, så er det bedst, hvis de aftaler også er bredt politisk funderet og ikke vil blive ændret, fordi der har været et folketingsvalg. Så vi søger en bred politisk løsning, som har opbakning bredt i Folketingssalen, men som også kan forklares og forsvares over for de mange familier, der har unge, der skal søge ind på gymnasiet.

Kl. 14:42

Første næstformand (Leif Lahn Jensen):

Spørgeren.

Kl. 14:42

Lars Boje Mathiesen (NB):

Tak. Jeg er fuldstændig enig i, at den tidligere aftale hverken kunne forklares eller forsvares over for familierne. Det er jeg fuldstændig enig i. Det, jeg spørger ind til, er så: Jamen hvad nu, hvis der kommer et andet flertal bagefter? Den sidste aftale var jo også, kan man sige, en smal aftale, den var ikke bredt funderet, så er det en ny erkendelse, der er kommet hos Socialdemokratiet, at det faktisk var en fejl at lave en smal aftale, som forsøgte at gå ned ad den vej, at man hele tiden skulle have gået efter den brede aftale, og at man derfor ikke skulle have haft det her med som et parameter?

Kl. 14:42

Første næstformand (Leif Lahn Jensen):

Ministeren.

Kl. 14:42

Børne- og undervisningsministeren (Mattias Tesfaye):

Det hører måske lige med til historien, at Dansk Folkeparti faktisk var med til at indgå aftalen, da den oprindelig blev indgået, og dermed var der også partier fra den side af Folketingssalen med i aftalen. Men man kan jo ikke læse regeringsgrundlaget anderledes, end at forældreindkomst som kriterie for fordelingen af gymnasieelever er en død sild. Det kommer vi ikke til at foreslå igen.

Kl. 14:43

Første næstformand (Leif Lahn Jensen):

Så er næste spørger fru Astrid Carøe.

Kl. 14:43

Astrid Carøe (SF):

Tak for det. Jeg tror egentlig bare, jeg vil spørge ministeren, om ministeren har nogen bud på, hvad det er for et alternativ, vi kan sætte i stedet. For vi er jo rigtig glade for, at ministeren også anerkender, at vi står med et problem, som vi desværre har haft i rigtig mange år, og som ikke ser ud til at løse sig selv. Så hvad forestiller ministeren sig at man kan gøre i stedet for at fordele på baggrund af indkomst, som jo var det, vi aftalte sammen inden valget?

Kl. 14:43

Første næstformand (Leif Lahn Jensen):

Ministeren.

Kl. 14:43

Børne- og undervisningsministeren (Mattias Tesfaye):

Vi har ikke noget færdigt forslag. Vi har ikke engang et halvfærdigt forslag. Men selv om jeg ikke selv deltog i forhandlingerne, fulgte jeg dem lidt på sidelinjen som integrationsminister, fordi jeg faktisk betragtede det som en af de vigtigste integrationsudfordringer, vi havde i Danmark på det tidspunkt. Jeg ved derfor også, at der var alverdens forskellige modeller på bordet, og der var et ekspertudvalg, der havde arbejdet, synes jeg, rimelig grundigt og seriøst forinden. Nu må vi samle op på, hvad der ligger fra dengang og så prøve at være så kreative, som vi overhovedet kan være, i forhold til at få løst opgaven fremadrettet.

Jeg synes faktisk også, at der, hvis man lytter til debatten her i dag, så er nye tanker hist og pist. Jeg noterede mig f.eks. Moderaternes ordfører, som siger, at han jo selv valgte at søge mod et af Vestegnens gymnasier, fordi der var en speciel linje med nogle specielle fag, som tiltrak lige præcis ham, og det var han villig til at rejse efter, selv om han ikke boede i nærheden. Jeg tror i hvert fald, at det er vigtigt at fastholde gymnasier på Københavns Vestegn og i de områder af Aarhus og andre byer, hvor der har været udfordringer med elevsammensætningen. Vi kan ikke bare læne os tilbage og lade falde, hvad ikke kan stå.

Kl. 14:44

Første næstformand (Leif Lahn Jensen):

Spørgeren.

Kl. 14:44

Astrid Carøe (SF):

Så fik ministeren næsten svaret på mit opfølgende spørgsmål, for jeg ville nemlig høre angående nogle af de løsninger, som vi jo har hørt nævnt af nogle af de andre partier i dag. Vi hørte fra Liberal Alliance, og tidligere har Konservative nævnt det, at løsningen også kunne være bare at lukke de gymnasier, der er problemer med, f.eks. på Vestegnen. Men skal jeg forstå det sådan, at det ser ministeren ikke som en løsning på problemet?

Kl. 14:45

Første næstformand (Leif Lahn Jensen):

Ministeren.

Kl. 14:45

Børne- og undervisningsministeren (Mattias Tesfaye):

Jeg har noteret mig, at når man har spurgt danske gymnasier, hvor meget de selv mener de har kapacitet til at optage fra næste skoleår, så er det tal 6.000 højere end det antal unge, vi regner med søger ind på et gymnasium. Så der er jo lidt overkapacitet i den almene gymnasiesektor i dag. Hvis du dertil lægger, at ungdomsårgangene også vil være faldende i størrelse, og at vi har en ambition om, at flere unge efter grundskolen skal søge en erhvervsuddannelse i stedet for en almen gymnasial uddannelse, så er vi nødt til at diskutere elevfordelingen i sammenhæng med, hvordan vi sikrer, at den samlede kapacitet på gymnasieområdet passer til det antal unge, der faktisk er.

Kl. 14:45

Første næstformand (Leif Lahn Jensen):

Så er den næste fru Karina Adsbøl.

Kl. 14:45

Karina Adsbøl (DD):

Tak for det. Det er dejligt at høre, at ministeren ikke er helt så trist, som ministerens ordfører, hr. Frederik Vad, var, i forhold til det med, at man blev nødt til at skrotte den tidligere aftale om det her. Men jeg kunne egentlig godt tænke mig at høre ministeren om den videre proces. Ministeren sagde, at man gerne vil have en bredere aftale, og jeg synes, det er godt, hvis man kan lande en bredere aftale, for det er også mere holdbart for dem, det handler om. Så med hensyn til den videre proces herfra vil jeg høre, om vi kan være sikre på, at optaget i skoleåret 2024/25 ikke vil tage udgangspunkt i netop fordelingszoner og i prioriteter i forældres indkomst, som der jo i første omgang stod i lovudkastet.

Kl. 14:46

Første næstformand (Leif Lahn Jensen):

Ministeren.

Kl. 14:46

Børne- og undervisningsministeren (Mattias Tesfaye):

Jeg ved ikke, om jeg er trist – jeg er lidt småsyg. Det er måske derfor, jeg ser lidt slatten ud. Jeg tror, at den videre proces først og fremmest vil være sådan, at vi under alle omstændigheder vil fjerne forældreindkomst som et kriterie permanent fra næste folketingssamling. Det er en større lovteknisk opgave, og derfor har vi ikke kunnet gøre det i det her lovforslag, som bare skulle gå stærkt, så eleverne havde et lovgrundlag at søge på baggrund af. Men det kommer ikke til at være sådan, at forældreindkomst kommer tilbage som et kriterie, fordi der er nogle forhandlinger, der trækker ud – sådan kommer det ikke til at være.

Så tror jeg også selv, det er vigtigt at sige, at 30 pct. har været sådan en gylden tommelfingerregel. Vi har altså forsøgt at ramme det, så ingen gymnasier skulle have mere end 30 pct. elever med anden etnisk baggrund, men der, hvor jeg selv bor, på Københavns Vestegn, begynder det at blive en umulighed, fordi der simpelt hen er så mange unge med anden etnisk baggrund, der er kvalificeret til at søge ind på gymnasiet og gør det, og det tror jeg vi skal passe på med at gøre til et problem. Om det så ligger på 35 pct. eller noget andet, vil jeg sige, at så længe det afspejler lokalsamfundets sammensætning, synes jeg ikke, at det er et stort problem i sig selv.

Kl. 14:48

Første næstformand (Leif Lahn Jensen):

Spørgeren.

Kl. 14:48

Karina Adsbøl (DD):

Jeg tænkte mere på, om der kommer en indbydelse i ens indbakke, og hvornår det vil være i det her forløb. Det er altid godt at være ude i god tid og reservere nogle tider i kalenderen, hvis invitationerne kommer, og det vil jeg se frem til at de gør. Danmarksdemokraterne vil gerne bidrage til at finde nogle løsninger på det her område, for det er der behov for. Der er udfordringer; det ved vi. Og så er det måske bare svært at finde den helt rigtige løsning.

Kl. 14:48

Første næstformand (Leif Lahn Jensen):

Ministeren.

Kl. 14:48

Børne- og undervisningsministeren (Mattias Tesfaye):

I morgen melder styrelsen ud, hvad de foreløbige kapaciteter på alle landets gymnasier skal være fra næste skoleår, og så begynder de unge at søge, og så vil de blive fordelt og få svar senere på foråret, og lige så snart vi har de svar, tror jeg, at vi har et langt mere sikkert grundlag at tage diskussionen på baggrund af. Så jeg forventer ikke, at det vil være i løbet af de kommende uger, at vi indleder et forhandlingsforløb. Jeg kunne godt lige tænke mig at se, hvordan den eksisterende lovgivning faktisk fordeler de unge, så vi har noget solidt at stå på, når vi skal diskutere.

Kl. 14:49

Første næstformand (Leif Lahn Jensen):

Den næste spørger er fru Mette Thiesen.

Kl. 14:49

Mette Thiesen (UFG):

Tusind tak. Jeg kunne egentlig godt tænke mig at spørge ministeren, når der nu er en ny minister på området i forhold til tidligere, og også fordi ministerens tale var en lille smule anderledes end ordførerens tale, om ministeren går ind til de her forhandlinger med et ønske om ikke at vende tilbage til det udgangspunkt, som vi skrotter med det her lovforslag, altså om ministeren går ind for at lave en aftale, som sikrer, at det frie valg ikke efterlader regningen på teenageværelset, og at det altså ikke ender ved det ulyksalige udgangspunkt, som den tidligere aftale gjorde.

Kl. 14:49

Første næstformand (Leif Lahn Jensen):

Ministeren.

Kl. 14:49

Børne- og undervisningsministeren (Mattias Tesfaye):

Jeg tror måske, min tale lød lidt anderledes, fordi jeg jo repræsenterer hele regeringen, hvorimod Socialdemokratiets ordfører repræsenterer Socialdemokratiet og – synes jeg også – på fremragende vis fremlagde vores partis holdninger. Det var både før valget og er fortsat vigtigt for regeringen, at det frie valg er omdrejningspunktet for unges søgning mod gymnasier, og derfor har det også været helt centralt både i de daværende forhandlinger og i de fremtidige, at vi sikrer, at folk så vidt muligt får opfyldt deres førsteprioritet. Og både den model, der lå før, og den model, der kommer til at være, når det her lovforslag forhåbentlig – syv-ni-tretten – er vedtaget, vil sikre over 90 pct. af ansøgerne deres førstevalg, førsteprioritet.

Kl. 14:50

Første næstformand (Leif Lahn Jensen):

Spørgeren.

Kl. 14:50

Mette Thiesen (UFG):

Tak for det. Jeg ser også frem til det, og jeg deltager også meget gerne i de forhandlinger, hvis ministeren indkalder til dem. Der blev rejst nogle bekymringer af Det Konservative Folkeparti og stillet nogle spørgsmål, hvor svarene først lige er kommet i dag.

Deler ministeren de bekymringer? Og er ministeren åben over for at lave nogle yderligere ændringer i det her lovforslag i forbindelse med nogle af de svar, der er kommet til Det Konservative Folkeparti?

Kl. 14:51

Første næstformand (Leif Lahn Jensen):

Ministeren.

Kl. 14:51

Børne- og undervisningsministeren (Mattias Tesfaye):

Først må jeg nok sige, at jeg ikke tror, vi kommer til at indkalde løsgængere til forhandlinger. Det er bare for at være lige ud af posen. Men derudover skal man jo aldrig sige aldrig, og der er faktisk også et af de forslag, der er stillet af Det Konservative Folkeparti, som handler om de private gymnasier, som også var omfattet af et loft, og hvor vi fra regeringens side selv fremsætter et ændringsforslag, der ønsker at fjerne det loft fra de private gymnasier.

Men derudover er der ikke noget af det, der er fremlagt eller stillet spørgsmål til fra Det Konservative Folkepartis side, som vi ønsker at tilslutte os.

Kl. 14:51

Første næstformand (Leif Lahn Jensen):

Så siger vi tak til børne- og undervisningsministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

3) 1. behandling af lovforslag nr. L 27:

Forslag til lov om ændring af lov om ændring af lov om folkeskolen, lov om friskoler og private grundskoler m.v., lov om social service og lov om en børne- og ungeydelse. (Udskydelse af revisionsbestemmelse).

Af børne- og undervisningsministeren (Mattias Tesfaye).

(Fremsættelse 26.01.2023).

Kl. 14:52

Forhandling

Første næstformand (Leif Lahn Jensen):

Forhandlingen er åbnet. Den første ordfører er fru Sara Emil Baaring fra Socialdemokratiet. Velkommen til.

Kl. 14:52

(Ordfører)

Sara Emil Baaring (S):

Tak for ordet. Lovforslaget, vi nu skal behandle, er en udskydelse af revisionen af de indførte obligatoriske sprogprøver og et styrket forældreansvar til folketingsåret 2023-24. Folketinget er forelagt evalueringen, der belyser reglerne for obligatoriske sprogprøver og et styrket forældreansvar. Evalueringen er for skoleåret 2021/22, og den blev fremlagt onsdag i sidste uge. Netop derfor ser vi en god grund til at udskyde revisionen af loven, så det ikke bliver i dette folketingsår. Det er, for at der kan være tid til, at Folketinget kan se på evalueringen.

Ved at udskyde revisionen med 1 år skaber vi et bedre grundlag for diskussionen af dette og får en grundig behandling af materialet, og ikke mindst betyder det, at vi kan inddrage de sektorer, lovforslaget omhandler. De skal med i drøftelserne. Derfor skal vi sikre os den nødvendige tid til at forhandle på baggrund af resultaterne og herefter revidere på den baggrund. Vi mener, at det er vigtigt at undersøge, om loven har haft den ønskede virkning, for flere børn skal lykkes, og det er dem, som det handler om.

Vi ved, at et barns forudsætninger for læring og trivsel styrkes med bedre sproglige kundskaber. Det kan der ikke være tvivl om. At vores børn kan dansk, er en løftestang til, at de kan tage del i vores fællesskab. Derfor skal sprogprøverne og den efterfølgende sprogstimulering netop medvirke til, at skolen kan understøtte det barn, der har brug for at udvikle sig sprogligt for at kunne tage del i fællesskabet i skolen. Hos børn med et højt fravær ser vi desværre ofte, at barnet står uden for fællesskabet. Det skaber dårlige forudsætninger for at lære og trives, når al energi bliver brugt på at kæmpe sig vej ind i fællesskabet for at blive set og mødt som det barn, man nu er.

Det er ikke ny viden, og vi ved, hvor vigtig en rolle skolen har i forbindelse med børns trivsel og socialisering. Og her kender lærerne derude på skolerne deres rolle. De ser det, når stolen står tom i klasselokalet, når de skriver til forældrene og drager omsorg, når de prøver at gå ind i sagen, og når de konstaterer et højt fravær. Det arbejde kan vi ikke sætte spørgsmålstegn ved. Det er ikke alene deres ansvar – langtfra. I de fleste tilfælde kommer vi langt med et forpligtende skole-hjem-samarbejde med forældrene, og heldigvis for det. Men det lykkes ikke altid, og netop derfor er det vigtigt, at vi tør stille krav, når det ikke er nok, og når forældrene ikke kan leve op til det ansvar, som de har, når deres børn ikke tager del i fællesskabet. For det er børnene, det handler om, og det skal kunne have konsekvenser, hvis forældrene ikke bakker deres børn op og hjælper dem med at lære sproget og at socialisere sig.

De obligatoriske sprogprøver blev indført for at mindske fagligt efterslæb hos børn i udsatte boligområder. De blev indført for at sikre, at børn havde tilstrækkelige dansksproglige kompetencer til at kunne følge med i undervisningen i grundskolen og begå sig socialt. Det er som nævnt en del af skole-hjem-samarbejdet, at vi vil forpligte forældrene til at tage del i ansvaret, og derfor ansporer vi selvfølgelig så tidligt som muligt forældrene til at nedbringe børnenes fravær og hjælpe dem med at håndtere bagvedliggende årsager. Hvis det ikke hjælper, vil det være en mulighed at standse børne- og ungeydelsen. Det er nogle nye greb, og derfor skal vi naturligvis se grundigt på, om lovgivningen har den ønskede virkning. Kan vi se, at et større antal elever, som har haft et for stort fravær, får nedbragt det? Kan vi se, at børnenes sprogkundskaber er blevet bedre? Hvad kan vi se, og hvad der kommet frem under den eksterne høring? Det er noget, som jeg ser rigtig meget frem til at kigge på og drøfte videre. Derfor er jeg glad for, at vi med denne udskydelse af revisionen kan få tid til at gøre det grundigt, fagligt og ordentligt. På den baggrund kan jeg meddele, at Socialdemokratiet ser god fornuft i at bakke op om dette lovforslag.

Kl. 14:56

Første næstformand (Leif Lahn Jensen):

Der er ingen spørgsmål, så tak til fru Sara Emil Baaring, og velkommen til fru Anni Matthiesen fra Venstre.

Kl. 14:56

(Ordfører)

Anni Matthiesen (V):

Tak, formand. Tak for ordet. Der blev indført obligatoriske sprogprøver for at mindske fagligt efterslæb hos børn i udsatte boligområder. Jeg kan selv huske, at jeg deltog i disse forhandlinger, og jeg var for den sags skyld også med til at indgå denne aftale. Dengang var det for at sikre, at der var en sprogstimulering for børnene, og at de fik et alderssvarende sprog, inden de skulle starte i skole. Dette blev indført tilbage i 2018, hvor Venstre, Liberal Alliance, Konservative, Socialdemokraterne og Dansk Folkeparti var med til at indgå denne aftale. Her blev der også indgået en aftale om et øget forældreansvar, og i aftalen var der også indskrevet, at der skulle ske en evaluering af reglerne om de obligatoriske sprogprøver og for den sags skyld også af det styrkede forældreansvar. Dog er denne evaluering først lige kommet på banen, faktisk i sidste uge, og det gør også, at der er brug for, at vi nu håndterer det her på en god og tryg måde, og at vi udskyder revisionsbestemmelserne.

Jeg ser frem til de politiske drøftelser om det her vigtige område. Det er drøftelser, som jeg forstår også vil komme til at ske i folkeskoleforligskredsen, og Venstre støtter selvfølgelig, at vi udskyder revisionsbestemmelserne, og dermed støtter vi også det her lovforslag.

Kl. 14:58

Første næstformand (Leif Lahn Jensen):

Tak til fru Anni Matthiesen. Næste ordfører er hr. Rasmus Lund-Nielsen fra Moderaterne. Velkommen.

Kl. 14:58

(Ordfører)

Rasmus Lund-Nielsen (M):

Tak. I skoleåret 2021/22 skulle der have været foretaget evalueringer af reglerne om obligatoriske sprogprøver og styrket forældreansvar. Evalueringerne er først kommet i sidste uge, den 25. januar. Det vil derfor ikke være muligt at gennemføre forhandlinger og lovproces i indeværende folketingsår, og derfor udskyder vi med dette lovforslag revisionen af loven til folketingsåret 2023-24.

I Moderaterne er vi optaget af at sikre en høj kvalitet i lovbehandlingen og at tage speed ud af politik, så beslutningerne i videst muligt omfang bliver truffet på et oplyst grundlag. Det er naturligvis beklageligt, at revisionen endnu en gang bliver udskudt på grund af en sen evaluering, men vi må og skal naturligvis have et ordentligt og dækkende vidensgrundlag, før vi går i gang med de politiske drøftelser, så vi kan tage nogle kvalificerede beslutninger ud fra dem.

Så i Moderaterne ser vi også rigtig meget frem til at få taget de her politiske drøftelser, og vi støtter lovforslaget.

Kl. 14:59

Første næstformand (Leif Lahn Jensen):

Vi siger tak til hr. Rasmus Lund-Nielsen og velkommen til fru Astrid Carøe fra SF.

Kl. 14:59

(Ordfører)

Astrid Carøe (SF):

Tak for det. I SF er vi imod, at man forringer sårbare børnefamiliers økonomi, fordi børn har fravær i skolen – endda i en tid, hvor økonomien gør ondt på de her familier, og hvor det i forvejen er svært at få det til at hænge sammen. SF er imod stopprøver for vores allermindste, og med en buldrende trivselskrise hos vores børn og unge skal vi skrue ned for testeriet og ikke op. Det har SF hele tiden ment, og derfor stemte SF også imod, dengang den her lov skulle laves. Dengang den blev lavet, blev der som led i et kompromis besluttet, at loven skulle revideres senere hen, og det er rigtig godt. Sidste år blev revisionsbestemmelsen udskudt, og det bliver den nu igen i år, fordi evalueringen først lige er blevet offentliggjort.

SF er egentlig klar til at gå i gang med at ændre loven, ikke kun fordi vi var imod loven til at starte med, men også, fordi der allerede er indsamlet rigtig meget data. I en rapport konkluderer VIVE, at økonomiske sanktioner til forældre næppe får eleverne mere i skole. Loven om fraværsstraf bliver kun brugt i begrænset omfang, og når den bruges, rammer loven socialt skævt. Fælles for forældrene er, at de fortæller, at økonomiske sanktioner ikke løser deres udfordringer med skolefravær. Fælles er også, at familierne kæmper på flere fronter for at få hjælp, så deres børn kan komme tilbage i skole. De skal hjælpes, ikke straffes.

Så er håndhævelsen af loven forbundet med store administrative byrder, og der er også store kommunale forskelle. I evalueringen af sprogprøverne er konklusionen, at de ikke har haft nogen gavnlig effekt på elevernes sproglige udvikling og trivsel. Tværtimod fortæller børnene, at de mistrives mere, når de er bekymrede for, at de ikke får lov til at rykke videre til næste klassetrin sammen med deres klassekammerater. Danmarks Lærerforening, Skole og Forældre og Børns Vilkår er bare nogle af de organisationer, der længe har sagt, at der er problemer med den her lov. Den går ud over de børn, som den skulle hjælpe. Loven gør det simpelt hen sværere for lærerne at skabe inkluderende og trygge undervisningsmiljøer i folkeskolen og et godt samarbejde mellem skole og hjem. Så i min optik bør ministeren snarest muligt indkalde til forhandlinger.

Når det er sagt – og med respekt for at en ny regering lige er trådt til – vil vi i SF gerne stemme for det her lovforslag, så ministeren og regeringen får mulighed for at gøre arbejdet ordentligt, nu evalueringen først lige er kommet. Vi glæder os til drøftelserne på baggrund af evalueringen. Tak.

Kl. 15:02

Første næstformand (Leif Lahn Jensen):

Der er et enkelt spørgsmål fra fru Mette Thiesen.

Kl. 15:02

Mette Thiesen (UFG):

Tusind tak. Jeg er selv skolelærer, så derfor kunne jeg efter at have hørt ordførerens tale egentlig godt tænke mig at spørge lidt ind til, om ordføreren mener, at hvis et barn måske går med en bekymring om ikke at rykke op, så er det at tilgodese barnet at tage den bekymring så alvorligt, at barnet rykker op alligevel, altså på trods af at barnet måske ikke har de kompetencer, der skal til. For jeg har bare i min tid som lærer set rigtig meget af det modsatte: børn, som har gået rigtig mange år i skole, og som ikke kan nogle basale ting. Og man har jo ikke stopprøver på den måde i folkeskolen i dag.

Så jeg kunne egentlig godt tænke mig at vende argumentationen lidt på hovedet og spørge ordføreren, om hun ikke mener, at det er et endnu større svigt at sende et barn videre, som ikke har de basale kompetencer, der skal til, for at fortsætte med den her uddannelse.

Kl. 15:03

Første næstformand (Leif Lahn Jensen):

Ordføreren.

Kl. 15:03

Astrid Carøe (SF):

Tak for det. Jeg tror først og fremmest, jeg vil understrege, at vi har rigtig meget, vi ikke lykkes med i folkeskolen, og at når så mange kommer ud på den anden side uden at kunne læse og skrive, så har vi en udfordring, og vi skal selvfølgelig hjælpe de elever, der ikke lykkes med at følge med fagligt. Men at det skal være på den her måde, det bliver gjort, er vi ikke enige i i SF.

Så vil jeg bare lige tilføje – med hånden på hjertet og helt ærligt – at jeg jo faktisk ikke er ordfører på det her område. Jeg er bare vikar for ordfører Jacob Mark, så jeg kender ikke loven helt i detaljer, hvis jeg skal være helt ærlig.

Kl. 15:03

Første næstformand (Leif Lahn Jensen):

Spørgeren.

Kl. 15:03

Mette Thiesen (UFG):

Det er helt fair, at ordføreren ikke gør det. Men jeg kunne i hvert fald bare godt tænke mig, at ordføreren om ikke andet så i hvert fald tog det med til ordfører Jacob Mark, for det er i høj grad en reel bekymring i forbindelse med børn, som går i skole mange år. Og der vil jeg vove den påstand, også som fagperson, at jeg langt hellere vil se et barn, der går en klasse om og så lykkes, end det modsatte.

Så er vi i øvrigt meget enige om, tror jeg, det her med, at det i langt højere grad skal være muligt med udskudt skolestart, også yderligere end det, der er vedtaget allerede nu.

Kl. 15:04

Første næstformand (Leif Lahn Jensen):

Ordføreren.

Kl. 15:04

Astrid Carøe (SF):

Ja, jeg skulle lige til at nævne det, for ordfører Jacob Mark, der ikke er i dag, er jo selv en, der har oplevet udskudt skolestart, og det har været rigtig godt for ham, så det tror jeg udmærket han er klar over, og det kan jo sammenlignes en lille smule. Jeg tager det med videre og beklager selvfølgelig, at han ikke kunne være her i dag, men sådan er det jo nogle gange.

Kl. 15:04

Første næstformand (Leif Lahn Jensen):

Så siger vi tak til fru Astrid Carøe og velkommen til fru Karina Adsbøl fra Danmarksdemokraterne. Velkommen.

Kl. 15:04

(Ordfører)

Karina Adsbøl (DD):

Tak for det, formand. I foråret 2018 blev man i flere partier – S, V, KF, DF og LA – enige om en delaftale på undervisningsområdet med det formål at bekæmpe parallelsamfund. Og det betød jo bl.a., at man vedtog en lov, der indførte obligatoriske sprogprøver i udsatte boligområder og et styrket forældreansvar gennem mulighed for standsning af børnechecken. Det fremgår af den lov, at der skulle fremsættes et lovforslag om revision af loven i folketingsåret 2021-22. Revisionsfristen er så blevet udsat, og nu anmoder man så med det her lovforslag om en udsættelse igen.

I Danmarksdemokraterne kan vi godt bakke op om at udsætte det her i forhold til revisionsbestemmelsen. Og det var sådan set bare det, jeg ville sige.

Kl. 15:05

Første næstformand (Leif Lahn Jensen):

Der er ingen spørgsmål, så tak til fru Karina Adsbøl. Og den næste på talerstolen er fru Helena Artmann Andresen fra Liberal Alliance.

Kl. 15:05

(Ordfører)

Helena Artmann Andresen (LA):

Tak. Liberal Alliance støtter lovforslaget om at udskyde revisionen af de obligatoriske sprogtest og det styrkede forældreansvar i de udsatte boligområder. Det er selvfølgelig ærgerligt, at evalueringerne endnu en gang er så forsinket, at man er nødt til at udskyde revisionen, men sådan må det være, når skolesystemet har været lukket ned i 2 år på grund af corona. Og derfor støtter vi lovforslaget.

Kl. 15:06

Første næstformand (Leif Lahn Jensen):

Vi siger tak til fru Helena Artmann Andresen. Næste er fru Lise Bertelsen fra Det Konservative Folkeparti.

Kl. 15:06

(Ordfører)

Lise Bertelsen (KF):

Det bliver også lidt kort. Vi i Det Konservative Folkeparti finder det også fornuftigt, at revisionen af loven afventer den igangværende evaluering af lovens virkning. Så vi støtter dermed også op om lovforslaget og en udskydelse af revisionsbestemmelsen.

Kl. 15:06

Første næstformand (Leif Lahn Jensen):

Jeg siger tak til ordføreren. Den næste ordfører er fru Lotte Rod fra Radikale Venstre.

Kl. 15:07

(Ordfører)

Lotte Rod (RV):

Jeg vil godt sige noget langt. I 1850 skrev Christen Kold, og jeg citerer:

En sand og virkelig undervisning, som den bør meddeles i en børneskole, er en sådan, der kan tale til den, der undervises, fordi han føler noget tilsvarende i sit indre – en undervisning, som ikke fordrer regnskab for og bekendelse om andet, end hvad vedkommende har tilegnet sig som forstandens og hjertets ejendom, en undervisning, som altså retter sig mod det indre og lader det ydre dannes deraf, en undervisning endelig, som det fra lærerens side er en hjertesag og hans livsopgave at meddele ... Det er en dårlig måde at forlange regnskab af barnet for, hvad det har modtaget af undervisningen enten straks eller kort efter. En klog mand sagde, at det var, som hvis en moder ville have, at barnet skulle kaste de modtagne legemlige næringsmidler op for at vise hende, hvor meget eller hvad det havde spist. Derved berøvedes barnet jo midlerne til legemets ophold; man skulle rigtignok synes, at det var det rigtigste at lade barnet beholde fødemidlerne, indtil legemet havde modtaget den nødvendige næring deraf.

Her står vi så og diskuterer, om vi skal tillade, at man dumper børn og straffer forældre på deres pengepung 1 år mere. Lærerforeningen skriver i sit høringssvar, og jeg citerer:

»... børn udvikler deres sprog bedst, når der er plads til at fejle i et trygt miljø. Foreningen mener ikke at dette fordres ved sprogprøverne, der potentielt kan føre til utryghed blandt eleverne, da resultatet kan betyde, at eleverne skal gå en klasse om.«

De mener også, at fratagelsen af børne- og ungeydelsen, og jeg citerer, kan forårsage betydelige brud i den altafgørende tillid, der eksisterer mellem forældre og skole.

Skolelederforeningen skriver, at de tager afstand fra at dumpe elever, hvilket ikke er en dansk tradition.

Frie Skolers Lærerforening siger det også meget præcist. De skriver:

»Vi har i Frie Skolers Lærerforening naturligvis forståelse for, at COVID-19 har forsinket evalueringsprocessen. Således kan den første udskydelse f revionsbestemmelsen  forsvares, men yderligere et års udskydelse mener vi ikke er berettiget. Her tager vi de udsatte børn og familiers parti, og opfordrer til, at de politiske forhandlinger afsluttes inden endnu en børnegruppe trækkes igennem møllen.«

Jeg er enig. Jeg synes, det er forkert at udskyde revisionen, og derfor håber jeg også virkelig på børnenes vegne, at når nu ministeren vælger at gøre det, så er det faktisk for at tage tænkepausen til at lave om på reglerne. Så for at slutte vil jeg gerne citere Kold:

En hovedregel, der bør følges ved undervisningen, er, at indholdet bør erhverves før formen, det indre før det ydre. Man må have noget at skrive om, før man lærer at skrive, føle trang til kundskab, før man lærer at læse, for at det ikke skal gå sådan, at man tager skin for virkelighed, middel for hensigt, og tegnet for tingen.

Kl. 15:10

Første næstformand (Leif Lahn Jensen):

Vi siger tak til ordføreren. Næste ordfører er hr. Lars Boje Mathiesen, Nye Borgerlige.

Kl. 15:10

(Ordfører)

Lars Boje Mathiesen (NB):

Grundlæggende har jeg fuld forståelse for, at årene under corona var specielle. Det var de i høj grad også for folkeskolen; en masse elever oplevede at blive sendt hjem uden nogen som helst evidens fra regeringen og et stort flertal i Folketinget. Det var fatalt for både deres læring og deres sociale trivsel.

Nu har man så rykket den her evalueringsproces og revidering af det her. Man siger, at der kommer noget i første kvartal, og det må vi jo gå ud fra er senest i marts måned – januar, februar, marts. Det vil sige, at der jo er april, maj og juni, inden vi går på sommerferie. Jeg har det generelt svært ved, at Folketinget ikke kan sætte sig ned og beslutte noget og forhandle noget, hvis der ikke er et halvt år eller et år til det. Altså, vi snakker om 3 måneder. Vi er vel på arbejde. Der er en masse uddannelsesordførere, som er her, og de skal vel også arbejde en fuld arbejdsuge. Så jeg kan simpelt hen ikke forstå, at man ikke kan sætte sig ned og arbejde på det her.

Så jeg håber, at ministeren kan give en meget god forklaring på, hvorfor man ikke på 3 måneder kan sætte sig ned og snakke det her igennem og så finde en løsning på det, for jeg kan simpelt hen ikke se årsagen til, at det skal udskydes. Jeg anerkender det med corona og sådan nogle ting, men når nu evalueringen kommer i første kvartal 2023, er der april, maj og juni, inden der er sommerferie. Altså, jeg har bare svært ved at se, at man ikke kan få det arbejde gjort. Hvis det her foregik ude i det private og det gik så langsomt, tror jeg nok der havde været en direktør, der lige havde prikket folk på skulderen og sagt: Ved I hvad, kan I komme i gang med jeres arbejde, for det er sådan set det, I får jeres penge for.

Så grundlæggende har jeg svært ved at skulle støtte sådan et forslag, men jeg er selvfølgelig altid lydhør over for gode argumenter for, at det fysisk simpelt hen ikke kan lade sig gøre på 3 måneder at få det her igennem.

Kl. 15:12

Første næstformand (Leif Lahn Jensen):

Vi siger tak til ordføreren. Den næste er fru Mette Thiesen, uden for grupperne, som privatist.

Kl. 15:12

(Privatist)

Mette Thiesen (UFG):

Privatist er sådan et sjovt udtryk. Jeg tror, jeg skal til at bruge det noget mere: Jeg er her som privatist.

Det her lovforslag er jo sådan set bare en udskydelse af en revisionsbestemmelse, og det er der er meget bred opbakning om, og jeg støtter sådan set også det med de her obligatoriske sprogprøver. Det er sindssygt vigtigt, at vi i folkeskolen sikrer, at når børn kommer videre, har de også de nødvendige forudsætninger. Jeg mener helt grundlæggende set, at det er et stort svigt at sende børn videre i uddannelsessystemet, som ikke har de mest basale færdigheder, i stedet for at trykke på pauseknappen og hjælpe dem til at nå til det niveau, sådan at de kan komme videre i systemet. Det var den første ting i det. Det her er jo sådan set bare en udskydelse af en revision. Altså, evalueringen kom i sidste uge. Så den har vi; den er kommet. Jeg synes sådan set, at det er helt fint, at man udskyder den her revisionsbestemmelse, så man har god tid til at sætte sig ned og få evalueret på det her.

En ting, jeg dog gerne lige vil bemærke, er høringssvarene fra Danske Handicaporganisationer, fordi de netop påpeger, at der faktisk er nogle skoler rundtomkring i kommunerne, som bruger den her lov til faktisk målrettet at trække i børnepengene hos familier, som har et barn med særlige udfordringer. Det kunne være inden for autismespektret eller andet. Og det var jo sådan set ikke det, der var intentionen med det her lovforslag. Der er så kommet, ved jeg, en principafgørelse fra Ankestyrelsen, som netop stadfæster, at det skal man ikke, for det er ikke det, loven er tiltænkt.

Derfor kunne jeg godt tænke mig at sige til ministeren, at det måske var en meget god idé at minde kommuner og skoler om, hvad den her lov egentlig var tiltænkt, sådan at vi ikke ender med, at der er nogle børn med særlige behov, som på grund af skolevægring osv. ender med at blive ramt af den her lovgivning. Der ligger som sagt en principafgørelse fra Ankestyrelsen.

Jeg støtter det her lovforslag, og jeg skulle også hilse fra Dansk Folkeparti og sige, at de også støtter det her lovforslag – i øvrigt med de samme argumenter, som jeg har fremført her.

Kl. 15:15

Første næstformand (Leif Lahn Jensen):

Så siger vi tak til fru Mette Thiesen, og så er det børne- og undervisningsministeren. Velkommen.

Kl. 15:15

Børne- og undervisningsministeren (Mattias Tesfaye):

Tak for debatten, og tak til de partier, der støtter lovforslaget. Det er jo et lovforslag, der vedrører udskydelse af en revisionsbestemmelse. I skoleåret 2021/22 skulle der have været foretaget evaluering af reglerne om obligatoriske sprogprøver og styrket forældreansvar. Men evalueringerne blev først offentliggjort i sidste uge, den 25. januar. Evalueringerne af lovens virkninger er derfor ikke blevet gennemført i så god tid, at det vil være muligt at fuldføre forhandlingerne og derefter en lovproces i det her folketingsår, og derfor er det her lovforslag nødvendigt. Vi foreslår kort sagt, at lovrevisionen udskydes til næste folketingsår, 2023-24. Det sikrer tilstrækkelig tid og et ordentligt beslutningsgrundlag til at gennemføre de politiske forhandlinger om en revision af reglerne.

Lovgivningen blev indført for at mindske fagligt efterslæb hos børn i udsatte boligområder. Sprogprøverne og den efterfølgende sprogstimulering skulle sikre, at børnene havde tilstrækkelig dansksproglig kompetence til at kunne følge med i undervisningen i grundskolen. Sprogstimulering er undervisning, der skal give børnene et alderssvarende sprog.

Derudover skal lovgivningen styrke forældreansvaret. Man skal så tidligt som muligt arbejde på at nedbringe elevernes fravær og håndtere de bagvedliggende årsager. Gennem skole-hjem-samarbejdet skal forældrene forpligtes til at tage deres del af ansvaret, og der er indført mulighed for at standse børne- og ungeydelsen, hvis de ikke lever op til det ansvar. Der er ingen tvivl om, at børns sproglige kompetencer har stor betydning for deres læring og for deres trivsel i skolen, ligesom man også kan sige med absolut sikkerhed, at børn ikke lærer noget i skolen, hvis de bliver væk. Jeg glæder mig derfor til at nærlæse resultaterne af evalueringen.

Jeg har selv særlig en interesse i sammenhængen mellem undervisningen, altså sprogstimuleringen, og så selve sprogprøverne, og jeg er ikke helt sikker på, at evalueringen giver os tilstrækkelig med svar her, så der skal vi også se på, om vi har behov for at blive klogere. Det er vigtigt, at vi har et dækkende vidensgrundlag, før vi går i gang med de politiske drøftelser. For mig er det her et vigtigt område, så jeg ser frem til at diskutere resultaterne og de synspunkter, der er kommet frem under den eksterne høring, når vi i folkeskoleforligskredsen på et tidspunkt indleder forhandlinger om en revision af reglerne. Tak for ordet.

Kl. 15:17

Første næstformand (Leif Lahn Jensen):

Der er et enkelt spørgsmål fra hr. Lars Boje Mathiesen.

Kl. 15:17

Lars Boje Mathiesen (NB):

Det er bare, om ministeren sådan helt konkret kan komme ind på, hvad udfordringen ved det er. Når jeg lige kigger min kalender igennem, er der sådan rundt regnet 20 uger, inden folk går på sommerferie. Det er lang tid, mange timer, hvor man kunne sidde og arbejde med det her. Så hvis man ligesom skulle være lidt mere specifik, hvad er det så, der gør, at arbejdet ikke kan påbegyndes inden for de her 20 uger?

Kl. 15:18

Første næstformand (Leif Lahn Jensen):

Ministeren.

Kl. 15:18

Børne- og undervisningsministeren (Mattias Tesfaye):

Jeg ved ikke, om det ikke kan påbegyndes, men hvis vi skal have vedtaget et lovforslag, hvor der går den normale tid mellem første- og andenbehandlingen, som det fremgår af vores forretningsorden, hvis der skal være ordentlige høringsfrister, hvis der skal være et ordentligt forhandlingsrum, hvor der er tid nok, og hvis vi skal have indhentet nogle af de ekstra informationer, som jeg også selv lægger lidt vægt på, så mener jeg ikke, det er realistisk at få det her på plads, så det kan gælde, fra skolerne starter op til august. Det er jo lidt det, der er præmissen ved skolepolitik: Det har bare et årshjul, hvor der er nogle nye klasser, der starter til august.

Kl. 15:18

Første næstformand (Leif Lahn Jensen):

Spørgeren.

Kl. 15:18

Lars Boje Mathiesen (NB):

Åh ja, efter 15 år i den danske folkeskole er jeg godt klar over, hvordan årshjulet virker i den danske folkeskole. Men det kan jo godt være, at loven så først skal træde i kraft for skoleåret bagefter, men derfor kunne vi jo godt gå i gang med arbejdet. Det er jo det, jeg undrer mig over, altså hvorfor man skubber det hele til folketingsåret 2023-24. Der er jo 20 uger tilbage. Man kan jo sagtens lave eksterne høringer; man kan sagtens gå i gang med arbejdet. Så kan det godt være, at selve lovforslaget først kommer senere. Af og til når vi jo ikke at færdigforhandle noget, og så trækkes det lige hen over sommerferien, og så arbejder man videre på den anden side. Det er derfor, jeg undrer mig over, om man har tænkt sig at skubbe det hele og så først begynde på den anden side af sommerferien eller måske først til oktober. Eller hvornår er det, man så påtænker at gå i gang?

Kl. 15:19

Første næstformand (Leif Lahn Jensen):

Tak. Ministeren.

Kl. 15:19

Børne- og undervisningsministeren (Mattias Tesfaye):

Min drøm er, at når Folketinget åbner til oktober – det er jo folketingsåret 2023-24 – så ved vi nogenlunde, hvordan lovforslaget skal se ud, og så skal det fremgå af det lovprogram, regeringen fremlægger, hvad det er, vi ønsker at gøre på det her område.

Kl. 15:19

Første næstformand (Leif Lahn Jensen):

Så er det den næste spørger, og det er fru Karina Adsbøl.

Kl. 15:19

Karina Adsbøl (DD):

Tak for det. Det var sådan set bare lige et opklarende spørgsmål til ministeren. For det her er jo en delaftale, som man må forstå og som jeg i hvert fald har forstået er et tillæg til folkeskoleforliget.

Men er det alle partier, ministeren tænker på at invitere? Eller hvad er det for nogle partier, der står bag folkeskoleforligskredsen? Er det de samme partier, som vedtog den her delaftale i sin tid?

Kl. 15:20

Første næstformand (Leif Lahn Jensen):

Ministeren.

Kl. 15:20

Børne- og undervisningsministeren (Mattias Tesfaye):

Nu skal jeg jo passe på, at jeg ikke husker forkert. Men ud over de partier, der står bag den her delaftale – så vidt jeg husker, var det Socialdemokratiet, Venstre, Liberal Alliance, Konservative og DF – består folkeskoleforliget jo i hvert fald også af Radikale Venstre og nu også Moderaterne, efter at de er trådt ind i regeringen.

Kl. 15:20

Første næstformand (Leif Lahn Jensen):

Spørgeren.

Kl. 15:20

Karina Adsbøl (DD):

Men det er jo netop det, mit spørgsmål går på. For det, vi snakker om i dag, er jo et tillæg, og ministeren sagde, som jeg forstod det, at det her blev en del af folkeskoleforligskredsen. Men det ved jeg ikke. Måske ministeren kan opklare det?

Kl. 15:21

Første næstformand (Leif Lahn Jensen):

Ministeren.

Kl. 15:21

Børne- og undervisningsministeren (Mattias Tesfaye):

Nu er det 5 år siden, vi forhandlede det, men jeg kan huske, at der dengang var en hel del diskussion om, at nogle partier, der var en del af folkeskoleforligskredsen, indgik en aftale, som vedrørte folkeskolen, uden at et eller to af de partier, der var med i folkeskoleforligskredsen – SF og Radikale tror jeg endda det var – var med i aftalen, og en del af konstruktionen var så, at man sagde, at det har en revisionsbestemmelse om x antal år. Og det var en del af den måde, vi kunne blive enige med hinanden om at håndtere det på.

Men hvis du skal have den præcise besvarelse af, hvad der foregik dengang for 5 år siden, så må jeg hellere lige vende tilbage skriftligt. For jeg kan godt huske, at der var et eller andet lidt tricky dengang.

Kl. 15:21

Første næstformand (Leif Lahn Jensen):

Tak til børne- og undervisningsministeren. Der er ikke flere spørgsmål.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 28:

Forslag til lov om ændring af lov om erhvervsuddannelser. (Permanentgørelse af Team Danmark-ordning).

Af børne- og undervisningsministeren (Mattias Tesfaye).

(Fremsættelse 26.01.2023).

Kl. 15:22

Forhandling

Første næstformand (Leif Lahn Jensen):

Forhandlingen er åbnet. Første ordfører er hr. Thomas Skriver Jensen fra Socialdemokratiet. Velkommen.

Kl. 15:22

(Ordfører)

Thomas Skriver Jensen (S):

Tak for ordet, formand. I en tid, hvor alt for få unge vælger at starte på en erhvervsuddannelse, må vi herinde fra Christiansborg gøre, hvad vi kan, for at fjerne åbenlyse uligheder imellem ungdomsuddannelserne, og det er formålet med det her lovforslag. Det handler i sin enkelhed om, at erhvervsuddannelserne også skal kunne tilbyde fleksible uddannelsesforløb til de elever, der inden for en sportsgren har været flittige og dygtige nok til nu at kunne konkurrere på eliteplan. Det drejer sig om den såkaldte Team Danmark-ordning, som i mange år har været en fasttømret del af gymnasieverdenen og siden 2017 har været en prøveordning på erhvervsuddannelserne. Den ordning foreslår regeringen nu at gøre permanent.

Det synes vi i Socialdemokratiet er en god idé, for det skal naturligvis også være muligt at tilgå Team Danmark-ordningen, hvis man som ungt menneske ønsker at kombinere sin eliteidræt med det at få et svendebrev og tage en erhvervsuddannelse. Helt konkret foreslås en ændring af lov om erhvervsuddannelser, således at der gives mulighed for at gennemføre en uddannelse på særlig fleksible vilkår, hvor grundforløb og hovedforløb kan udstrækkes med op til 50 pct., samt at der gives mulighed for at oprette selvstændige hold.

Det må være et spørgsmål om rimelighed, at man har de samme muligheder for at dyrke eliteidræt, uanset om man ønsker en studenterhue eller et svendebrev. I Socialdemokratiet ser vi det her lovforslag som et skridt på vejen til at komme uddannelsessnobberiet til livs og skabe en reel ligestilling i vores uddannelsessystem, og vi bakker naturligvis op om det her lovforslag.

Kl. 15:24

Første næstformand (Leif Lahn Jensen):

Vi siger tak til ordføreren. Næste ordfører er fru Anni Matthiesen fra Venstre. Velkommen.

Kl. 15:24

(Ordfører)

Anni Matthiesen (V):

Tak for det. Da jeg sad og skrev talen her i går aftes, tænkte jeg, at der nok var en del, der havde set håndboldkamp, og derfor vil jeg så også godt lige indlede med at læse en tekst op her, som jeg synes passer rigtig fint til det her lovforslag:

Vi har en ambition om, at alle spillere i talent- og landsholdssystemet ved siden af deres håndboldkarriere gennemfører en uddannelse, både for at sikre, at spillerne har en uddannelse i bagagen ved karrierestop, men også for at få mere fuldendte spillere med større perspektiv og bedre balance i livet.

Så vil nogle måske sige: Hvad har det så med det her lovforslag at gøre? Jo, teksten her kan man faktisk læse i elitevejledningen i Dansk Håndbold Forbund, og lovforslaget her er jo netop med til at gøre det lettere for de mange unge talenter, som både gerne vil dyrke deres idræt og samtidig have en erhvervsuddannelse. Det er vigtigt, at vi har blik for alle aspekter af atleters hverdag, hvis vi også i fremtiden vil understøtte talenter og sikre f.eks. dygtige og glade håndboldspillere, så vi på den måde måske også kan være med til sikre, at der kommer flere guldmedaljer til Danmark.

Ordningen her har i første omgang egentlig kørt som et forsøg, men med lovforslaget her i dag bliver ordningen gjort permanent fra 1. juli 2023. Lovforslaget er en genfremsættelse fra oktober, og jeg er rigtig glad for, at det her lovforslag nu endelig kommer på plads. Man kan også sige, at vi faktisk slår to fluer med et smæk i det her lovforslag: Vi sikrer, at det er lettere for unge mennesker at dygtiggøre sig som sportsudøvere, og samtidig sikrer vi også, at forhåbentlig endnu flere unge mennesker tager en erhvervsuddannelse, og det har vi i allerhøjeste grad også hårdt brug for. Så Venstre bakker op om lovforslaget.

Kl. 15:26

Første næstformand (Leif Lahn Jensen):

Vi siger tak til ordføreren. Næste ordfører er hr. Rasmus Lund-Nielsen fra Moderaterne.

Kl. 15:26

(Ordfører)

Rasmus Lund-Nielsen (M):

Tak, formand. Det er regeringens ambition at styrke erhvervsuddannelserne. Som bekendt har vi her at gøre med en genfremsættelse af det ændringslovforslag, der blev fremsat den 5. oktober 2022, men som bortfaldt, fordi der blev udskrevet folketingsvalg. Nu er valgkampen forbi, men problemstillingerne for erhvervsuddannelserne består. I regeringen vil vi tale erhvervsuddannelserne op, men vores gode intentioner skal ikke kun bestå af pæne ord – de skal omsættes til konkret handling. Der er mange ting, vi kan kaste blikket på, men vi skal ikke miste fokus på den enkelte elev og den enkelte elevs individuelle muligheder. Det er helt naturligt, at der så vidt muligt skal være lige muligheder i den tid, man er under uddannelse, hvad enten man har valgt en erhvervsuddannelse eller en stx. Og derfor skal vi naturligvis sørge for, at unge dygtige atleter også har mulighed for at dyrke deres idræt i harmoni med en erhvervsuddannelse.

Med det her lovforslag gør vi den succesfulde Team Danmark-prøveordning permanent, så elevers og lærlingenes grundforløb vil kunne strækkes med op til 50 pct. på lige fod med ordningen på de gymnasiale uddannelser, hvor der allerede er en permanent ordning om særlige vilkår for elitesportsudøvere. Samtidig vil vi give mere fleksibilitet, så der er mulighed for at imødekomme de intense sportsperioder, der er en del af det at være på Team Danmark-ordningen. Det vil give luft i hverdagen til elever og lærlinge, plads til træning, plads til fritid og plads til at være ung. Der er derfor flere positive takter i forslaget, som vi kan overveje at brede ud til flere områder.

Generelt er det nemlig vigtigt, at vi forfølger mere fleksibilitet i vores uddannelser, så de i højere grad passer til de forudsætninger, som eleverne har, hvad enten det er ordblindhed, autisme, høj begavelse eller et sportsligt talent. Det vil også have positiv indvirkning på trivslen generelt – jeg tror nemlig, at en del af løsningen på den trivselskrise, vi står i, består i at blødgøre nogle af de rigide strukturer, vi har i mange af vores samfundsinstitutioner. Jeg kender eksempelvis til flere, der har måttet skippe sociale arrangementer og er kommet bagud fagligt, fordi de skulle passe deres sport, og som fik et løft i deres trivsel, da de begyndte på Team Danmark-ordningen, fordi de pludselig kunne få tingene til at hænge sammen og var blandt andre med samme forudsætninger som dem selv.

I det hele taget skal vi understøtte foreningslivet og idrætten og mulighederne for at udfolde ens talent i en tid, hvor otte ud af ti børn bevæger sig for lidt, og hvor færre og færre tager del i foreningslivet. Moderaterne støtter forslaget. Tak for ordet.

Kl. 15:29

Første næstformand (Leif Lahn Jensen):

Vi siger tak til ordføreren. Den næste ordfører er fru Astrid Carøe fra Socialistisk Folkeparti.

Kl. 15:29

(Ordfører)

Astrid Carøe (SF):

Tak for det. Jeg tror faktisk, jeg vil starte med sige, at vi i SF selvfølgelig støtter det her forslag. Man kan næsten undre sig en lille smule over, at det ikke allerede er blevet permanentgjort, for det er en rigtig, rigtig god ordning, så det er godt, at vi får det gjort nu.

Vi synes selvfølgelig, at det er vigtigt, at elitesportsudøvere også har mulighed for at tage en erhvervsuddannelse, og det har de ikke haft, før vi fik lavet den her ordning. Og så synes jeg også, der er noget principielt i det her med, at man i rigtig mange år har haft en ordning på gymnasiet, hvor man som elitesportsudøver kunne strække sin uddannelse over længere tid, men at man ikke har haft det på erhvervsuddannelserne. Det siger også noget om, hvor fokus har været i rigtig mange år, men det er jo også min fornemmelse, at regeringen vil lave om på det nu, og at man vil have mere fokus på erhvervsuddannelserne. Så det er vi rigtig glade for.

Men jeg kunne også godt tænke mig at snakke om det her med, om man kan sikre mere fleksibilitet på uddannelserne i lidt bredere forstand. For jeg synes jo, det er rigtig fint, at man kan strække sin uddannelse over længere tid, hvis man er elitesportsudøver, men det er faktisk enormt svært at få lov til det, hvis man er et ungt menneske med et handicap eller en funktionsnedsættelse, og det kunne vi i SF rigtig godt tænke os at vi får kigget på, sådan at der forhåbentlig er flere, der kan se sig selv i vores uddannelsessystem. Og der er jo faktisk også i dag gode muligheder – om end der ikke er de bedste muligheder, men der er rimelig gode muligheder – i gymnasiet for f.eks. at tage en hf over 3 år i stedet for 2 år, men på erhvervsuddannelserne er det enormt svært, især når man starter på sit hovedforløb, hvor det forventes, at man arbejder 37 timer om ugen, også selv om man har en funktionsnedsættelse eller et handicap, som måske gør, at man aldrig kommer til at kunne lykkes med at komme ud på arbejdsmarkedet og arbejde 37 timer om ugen, men måske kan tage 20 eller 25 timer.

Så lad os også prøve at åbne diskussionen lidt mere op fremadrettet og se, om vi ikke kan sikre, at flere unge kan se sig selv i vores uddannelsessystem, uanset om de er elitesportsudøvere eller har andre ting, der kunne gøre, at de har behov for en mere fleksibel uddannelse.

Kl. 15:31

Første næstformand (Leif Lahn Jensen):

Vi siger tak til ordføreren. Den næste ordfører er fru Karina Adsbøl fra Danmarksdemokraterne.

Kl. 15:31

(Ordfører)

Karina Adsbøl (DD):

Tak for det, formand. Det her lovforslag bygger jo videre på en forsøgsordning samt en politisk aftale. Forsøgsordningen udløber den 30. juni 2023, men nu bliver den permanentgjort. Formålet er, at det skal være mere attraktivt for elitesportsudøvere at tage en erhvervsuddannelse. Det giver jo i sig selv rigtig god mening, da vi alle ved, at erhvervsuddannelserne er pressede. Og hvem har ikke brug for en god håndværker, både når taget er utæt, når rørene er tilstoppede, eller når komfuret ryger under andestegen? Det skal således være muligt at uddanne sig som faglært, samtidig med at man udnytter sit potentiale som elitesportsudøver.

Elitesportsudøvere skal således have lige så gode muligheder for at tage en erhvervsuddannelse som en gymnasial uddannelse, hvor der findes en tilsvarende permanent ordning. Siden 2017 har det været muligt for elitesportsudøvere at gennemføre erhvervsuddannelsen med særlig fleksible vilkår, Team Danmark-ordningen. Forsøgsordningen indebærer, at lærlingens uddannelsestid i henholdsvis grundforløbet og hovedforløbet kan udstrækkes med op til 50 pct. i forhold til den fastsatte varighed af den valgte uddannelse, og den giver mulighed for supplerende skoleoplæring i perioder med særlig meget sportsudøvelse.

I mere end 30 år har atleter med en sportslig godkendelse fra Team Danmark haft mulighed for at forlænge deres gymnasiale ungdomsuddannelse med 1 år og få tilbudt støtte samt fleksible vilkår undervejs, og siden 2017 har den her lignende ordning så kørt på erhvervsuddannelser. Så derfor synes jeg faktisk, det er en glæde, at permanentgørelsen nu kommer, og det er jo ikke kun hos os herinde i Folketinget, det har vakt glæde, men det har bl.a. også vakt stor glæde hos svømmeren Viktor Bromer, som både har vundet EM-medaljer og deltaget ved OL, og som sideløbende med sin svømmekarriere har været i gang med at uddanne sig til smed på TECHCOLLEGE i Nørresundby. Og han er jo bl.a. en af de atleter, der igennem forsøgsordningen har fået mulighed for at prioritere både sport og en erhvervsuddannelse, og jeg citerer fra ham:

Det er en rigtig fed nyhed, at det er blevet en permanent ordning. Det har været en kæmpe hjælp for mig i min uddannelse, at jeg har haft mulighed for at arbejde på halv tid, og det er fedt at vide, at fremtidens atleter, der ikke har lyst til at tage på gymnasiet eller universitetet, kan få den hjælp, de fortjener, til også at få en uddannelse. Citat slut.

Så vil jeg bare lige kommentere på det, SF's ordfører sagde i forhold til det med at tænke lidt mere fleksible uddannelser ind netop i forhold til mennesker med funktionsnedsættelser. Det er også en dialog, vi gerne vil indgå i, for jeg synes, det er vigtigt, at så mange som muligt får mulighed for at tage en uddannelse, og det kan godt være, at man har nogle behov, som gør, at der skal være nogle anderledes vilkår. Så det er jo i hvert fald også noget, jeg tænker vil være positivt. Men i det her lovforslag står der også lige en lille bemærkning om, at børne- og undervisningsministeren får en bemyndigelse, og nu har jeg jo efterhånden været her i sådan en del år og ved, at det der med at give en minister bemyndigelser skal man somme tider være varsom med. Så måske ministeren bare lige vil uddybe, hvad bemyndigelsen præcis går ud på.

I Danmarksdemokraterne støtter vi det her lovforslag. Vi synes, det er et rigtig godt forslag. Tak for ordet.

Kl. 15:35

Første næstformand (Leif Lahn Jensen):

Jeg siger tak til ordføreren, og den næste ordfører er fru Helena Hartmann Andresen fra Liberal Alliance.

Kl. 15:35

(Ordfører)

Helena Artmann Andresen (LA):

Liberal Alliance er en del af aftalen om permanentgørelse af Team Danmark-ordningen på erhvervsskoler. Det er vi, fordi det som elitesportsudøver selvfølgelig skal være lige så attraktivt at vælge en erhvervsuddannelse som en almen gymnasieuddannelse. Vi har brug for, at flere unge vælger en erhvervsfaglig uddannelse, og tidligere har der reelt kun været én mulighed, hvis man har ønsket en ungdomsuddannelse og samtidig vil dyrke idræt på eliteplan, og det har været gymnasiet. Den skævhed skal vi selvfølgelig have gjort op med, og derfor er vi med i aftalen, og derfor stemmer vi selvfølgelig også for lovforslaget.

Kl. 15:36

Første næstformand (Leif Lahn Jensen):

Tak til ordføreren. Og den næste ordfører er fru Lise Bertelsen fra Det Konservative Folkeparti.

Kl. 15:36

(Ordfører)

Lise Bertelsen (KF):

Tak for det. Da vi i Det Konservative Folkeparti gerne vil tale erhvervsuddannelserne op, er vi meget positive over for, at man med denne ændring af lov om erhvervsuddannelser permanentgør muligheden for, at elitesportsudøvere får lige så gode muligheder for at vælge en erhvervsuddannelse som en gymnasieuddannelse. Det bakker vi fuldt ud op om, da vi gerne støtter unges frie uddannelsesvalg og muligheder. Tak.

Kl. 15:37

Første næstformand (Leif Lahn Jensen):

Tak til ordføreren. Der er ikke nogen korte bemærkninger. Den næste ordfører er fru Lotte Rod fra Radikale Venstre.

Kl. 15:37

(Ordfører)

Lotte Rod (RV):

Tak for det. Der har været mange ordførere før mig, som allerede har sagt meget godt om det her lovforslag. Derfor skal jeg bare sige helt kort, at det handler om to ting, som jeg holder utrolig meget af. Den ene er erhvervsuddannelserne, og den anden er Team Danmark-ordningen. Og derfor kan Radikale Venstre støtte forslaget.

Kl. 15:37

Første næstformand (Leif Lahn Jensen):

Tak til ordføreren. Den næste ordfører er hr. Lars Boje Mathiesen fra Nye Borgerlige. Værsgo.

Kl. 15:37

(Ordfører)

Lars Boje Mathiesen (NB):

Team Danmark-ordningen er selvfølgelig noget, der skal være mulighed for på erhvervsuddannelserne. Der har været en forsøgsordning, og nu bliver den permanentgjort, og det er vi selvfølgelig tilhængere af.

Jeg har selv haft fornøjelsen af at arbejde på nogle skoler, som havde det, der hedder ESA. Det var eliteskoler i Aarhus, hvor man havde mulighed for på folkeskoleniveau rent faktisk at dele ugen op, så man kunne dyrke sin idræt samtidig med skolegangen. Nogle gange var man væk i flere måneder, hvor man måske var ude til tennisturneringer eller på sejlads eller noget andet, og så kom man tilbage, og så tilrettelagde vi simpelt hen undervisningen sådan, at man kunne passe sin på det tidspunkt næsten allerede professionelle idræt. Og det var helt nede på folkeskoleniveau. Jeg synes, det er en kæmpe force, hvis vi på den måde begynder at sige, at vi vil tilpasse de institutioner, som vi har, og som vi alle sammen betaler til, så de passer til de mennesker, som er der, i stedet for at det er menneskene, der skal passe ind i systemet. Det synes jeg at det her er et skridt hen imod, og det er vi kæmpe tilhængere af i Nye Borgerlige. Tak.

Kl. 15:38

Første næstformand (Leif Lahn Jensen):

Tak til ordføreren. Den næste er fru Mette Thiesen, uden for grupperne, som privatist.

Kl. 15:39

(Privatist)

Mette Thiesen (UFG):

Tusind tak. Med det her lovforslag permanentgør man den her Team Danmark-ordning også på erhvervsuddannelserne, og det synes jeg er rigtig, rigtig godt. Vi ved jo alle sammen, at der desværre er alt for få, der tilvælger en erhvervsuddannelse. Faktisk kan man læse, at der kun var 5 pct. atleter, der i 2019 valgte en erhvervsuddannelse, men mon ikke der er nogle flere, der gerne vil det? Lige nu er det bare problematisk, hvis man vælger en erhvervsuddannelse, at få den her Team Danmark-ordning, som vi så permanentgør her.

Egentlig vil jeg ikke sige så meget mere end det. Det er et rigtig, rigtig godt forslag, som jeg bakker op, og som jeg i øvrigt skal hilse fra Dansk Folkeparti og sige at de også støtter.

Kl. 15:40

Første næstformand (Leif Lahn Jensen):

Så siger vi tak til fru Mette Thiesen, og så er det børne- og undervisningsministeren.

Kl. 15:40

Børne- og undervisningsministeren (Mattias Tesfaye):

Jeg vil godt starte med at takke alle partier for at bakke op omkring lovforslaget. Der er, som det også er blevet nævnt, tale om en genfremsættelse af det lovforslag, der blev fremsat i oktober, og som bortfaldt i forbindelse med valget. Lovforslaget udmønter en aftale fra maj 2021 indgået mellem den daværende regering, altså Socialdemokratiet, og Venstre, Dansk Folkeparti, SF, Radikale Venstre, Konservative og Liberal Alliance.

Jeg er glad for, at vi kan videreføre ambitionen om, at erhvervsuddannelse og guldmedaljedrømme kan forenes. Lovændringen skal sikre, at unge dygtige atleter også fremover ser et perspektiv i at vælge en erhvervsuddannelse, og at de kan se en vej uden store barrierer til at gennemføre uddannelsen. Med lovforslaget ligestiller vi også erhvervsuddannelserne med de gymnasiale uddannelser, hvor der allerede er en permanent ordning om særlige vilkår for elitesportsudøvere.

Ordningen på erhvervsuddannelserne har hidtil været gennemført som et landsdækkende forsøg, som udløber den 30. juni i år. Ordningen giver elever og lærlinge mulighed for, at de kan strække deres uddannelsesforløb over længere tid. Elevernes og lærlingenes grundforløb og hovedforløb kan strækkes med op til 50 pct. Derudover er der mulighed for skoleoplæring i stedet for oplæring ude i virksomhederne i perioder med særlig meget sportsudøvelse.

Med lovforslaget bliver ordningen permanent her fra den 1. juli 2023. Det sikrer, at elitesportsudøvere fortsat har mulighed for at gennemføre deres erhvervsuddannelse på fleksible vilkår, og det gør det mere realistisk at fastholde elever og lærlinge i deres erhvervsuddannelse trods et intensivt træningsprogram. Jeg håber, at ordningen vil medføre, at flere dygtige sportsudøvere starter på en erhvervsskole og dermed viser andre, at en faglig uddannelse er en attraktiv vej videre i livet. Jeg ser frem til spørgsmål under udvalgsbehandlingerne. Tak for ordet.

Kl. 15:42

Første næstformand (Leif Lahn Jensen):

Der er en kort bemærkning til fru Karina Adsbøl. Værsgo.

Kl. 15:42

Karina Adsbøl (DD):

Tak for det. I min ordførertale spurgte jeg lige i forhold til bemyndigelsen: Hvad er det præcis, ministeren måske får af bemyndigelse ved det her lovforslag?

Kl. 15:42

Første næstformand (Leif Lahn Jensen):

Ministeren.

Kl. 15:42

Børne- og undervisningsministeren (Mattias Tesfaye):

Jamen i erhvervsuddannelseslovens § 12, står der noget om, hvor lange uddannelserne må være. Og det, som ministeren får bemyndigelse til her, er – efter indstilling fra det, der hedder Rådet for de Grundlæggende Erhvervsrettede Uddannelser – at fastsætte nærmere regler om særligt tilrettelagte forløb for elitesportsudøvere. Så man kan sige, at bemyndigelsen er at fravige de generelle bestemmelser i erhvervsuddannelsesloven om, hvor lang en uddannelse er, og så at kunne organisere det mere fleksibelt for de eliteidrætsudøvere, der ønsker at tage en erhvervsuddannelse. Det skal ske efter indstilling fra det, der hedder Rådet for de Grundlæggende Erhvervsrettede Uddannelser.

Kl. 15:43

Første næstformand (Leif Lahn Jensen):

Det ser ikke ud til, der er flere spørgsmål, så jeg siger tak til børne- og undervisningsministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 12:

Forslag til lov om Fonden for Plantebaserede Fødevarer.

Af ministeren for fødevarer, landbrug og fiskeri (Jacob Jensen).

(Fremsættelse 18.01.2023).

Kl. 15:43

Forhandling

Første næstformand (Leif Lahn Jensen):

Forhandlingen er åbnet. Den første ordfører er hr. Kris Jensen Skriver fra Socialdemokratiet. Velkommen.

Kl. 15:44

(Ordfører)

Kris Jensen Skriver (S):

Tak. Tak for ordet, formand. De danske landmænd har altid været blandt de dygtigste og mest effektive i verden, og det skal de blive ved med at være. Det kræver, at vi udvikler det danske landbrug og fødevaresektoren. Omlægningen til mere planteproduktion og udvikling af plantebaserede fødevarer er et centralt element i den grønne omstilling af det danske landbrug og fødevaresektoren. For markedet er i hastig forandring. Efterspørgslen på plantebaserede fødevarer stiger både herhjemme, i Europa og i resten af verden. Det anslås, at der kan skabes et sted mellem 18.000 og 27.000 jobs. Samtidig har produktionen af plantebaserede produkter og fødevarer et lavt klimaaftryk.

Plantebaserede fødevarer og proteiner er et fremtidigt vækstområde, hvor nye indtjenings- og jobmuligheder kan etableres, og hvor hensynet til vækst, miljø og klima går hånd i hånd. Men der er behov for, at vi understøtter den gode udvikling og skaber nogle gode rammer for plantebaseret fødevareproduktion. I aftalen om grøn omstilling af dansk landbrug fra oktober 2021 iværksatte et bredt flertal af Folketingets partier flere initiativer for at understøtte udviklingen. Initiativerne inkluderer bl.a. en handlingsplan, et eco-scheme for plantebaserede fødevarer og så Plantefonden, som er årsagen til, at jeg står her i dag og vi er her i dag.

Med lovforslaget for Fonden for Plantebaserede Fødevarer får vi det lovmæssige grundlag for fondens arbejde på plads, så arbejdet med innovation og udvikling i hele værdikæden kan komme i gang. I Socialdemokratiet er vi glade for, at der med denne lov oprettes en særskilt fond for plantebaserede fødevarer, hvilket der ikke tidligere har været. Vi er glade for, at vi afsætter et historisk beløb på 675 mio. kr. frem mod 2030 til at accelerere udviklingen og udvikle nye værdikæder samt styrke vidensindsamling og formidling, så vi kan følge med markedet og forbrugernes efterspørgsel efter plantebaserede fødevarer. Og vi er glade for, at mindst halvdelen af midlerne skal gå til økologiske projekter.

Vi glæder os til at følge bestyrelsens arbejde med udviklingen af en strategi for plantebaserede fødevarer, så vi kan få skabt en retning for, hvordan vi udvikler den plantebaserede sektor. Innovation inden for plantebaserede fødevarer skal være endnu en dansk styrkeposition og det næste store vindeventyr. Her spiller Plantefonden med sine 675 mio. kr. en nøglerolle.

Socialdemokratiet bakker op om lovforslaget. Tak for ordet.

Kl. 15:46

Første næstformand (Leif Lahn Jensen):

Tak. Der er et enkelt spørgsmål til ordføreren fra hr. Søren Egge Rasmussen.

Kl. 15:46

Søren Egge Rasmussen (EL):

Tak, og tak for talen. Det var rart at høre, at Socialdemokratiet så meget står ved vores landbrugsaftale og den del, der har at gøre med de plantebaserede fødevarer og udvikling af det, for det kan faktisk være et vigtigt spor. Hvor mange ekstra arbejdspladser der så ender med at blive her, er svært at vide, men det har et potentiale, og med de nærmarkeder, vi har med Tyskland og Sverige, tror jeg virkelig på det.

Der er nogle problemer i det her lovforslag, vi skal løse, og jeg synes, at man skal have en plantefond, der er ligestillet med andre af landbrugets fonde. I de andre fonde har man sådan set mulighed for, når der kommer en ansøgning, at give hundrede procent støtte, altså at man støtter fuldt ud. Og sådan som jeg har kunnet læse mig til det, er det altså problemet med den her plantefond, at man ikke er sikret, at man kan give et hundrede procent støtte. Og det synes jeg vi skal prøve at finde en løsning på. Er det et aspekt, som ordføreren er stødt på?

Kl. 15:47

Første næstformand (Leif Lahn Jensen):

Ordføreren.

Kl. 15:47

Kris Jensen Skriver (S):

Tak for spørgsmålet. Jeg er også stødt på den udfordring, og det er rigtigt. Der er noget i forhold til EU's støtteregler, som gør, at vi er udfordret på de hundrede procent, og jeg ved, der er et arbejde i gang i ministeriet i den forbindelse.

Kl. 15:48

Første næstformand (Leif Lahn Jensen):

Spørgeren.

Kl. 15:48

Søren Egge Rasmussen (EL):

Nu har jeg været til mange møder i det ministerium, og nogle gange er det en fordel, at der bliver lagt lidt tryk på, sådan at man virkelig får afsøgt, hvad der er muligt, og om det, der ikke er muligt, alligevel er muligt. Det har jeg oplevet nogle gange over tid, og det tror jeg også bliver nødvendigt her. Så jeg håber, vi sammen kan arbejde for, at vi finder løsninger der, for jeg synes ikke, det er rimeligt, at en ny plantefond stilles dårligere end de andre fonde, ved at man ikke kan give et hundrede procent støtte.



Kl. 15:48

Første næstformand (Leif Lahn Jensen):

Ordføreren.

Kl. 15:48

Kris Jensen Skriver (S):

Tak for kommentaren. Jeg glæder mig til det videre arbejde med det her, og det er noget, vi helt sikkert skal kigge på i samarbejde med ministeren og ministeriet.

Kl. 15:48

Første næstformand (Leif Lahn Jensen):

Så siger vi tak til ordføreren. Og næste ordfører er hr. Erling Bonnesen fra Venstre. Velkommen.

Kl. 15:49

(Ordfører)

Erling Bonnesen (V):

Tak for det. Den danske landbrugs- og fødevaresektor skal udvikles og ikke afvikles. Det står klart og tydeligt i landbrugsaftalen fra tidligere, og det er også klart markeret i det nye regeringsgrundlag. Og det er godt. Vi skal udvikle på de nye muligheder og passe godt på det, vi har. Og i forhold til flere plantebaserede fødevarer i fremtiden ved vi alle sammen, at det er i sin begyndelse, og vi ved og tror også alle sammen på, at det vil udvikle sig mere og mere i årene fremover. Det er positivt, og det skal vi understøtte. Og det gør vi bl.a. med det her lovforslag om Plantefonden, som jo også udspringer af landbrugsaftalen, som blev lavet i oktober 2021. Lovforslaget udmønter en del af denne aftale, og samtidig skal vi, som jeg markerede, passe godt på den landbrugs- og fødevareproduktion, som vi allerede har. Danske fødevarer i bred forstand er jo efterspurgte, både herhjemme i Danmark og mange steder rundt i verden, og det kan vi glæde os over.

Som Venstremand siger jeg også klart, at forbrugerne bestemmer, hvad der skal på tallerkenen, og hvad der skal i indkøbskurven, og landmændene og fødevaresektoren er klar til fortsat at videreudvikle og producere det, som forbrugerne efterspørger, så det vil sige, at efterhånden som forbrugerne mere og mere efterspørger flere plantebaserede produkter, vil de selvfølgelig også blive produceret.

Der er fortsat også stor efterspørgsel på animalske fødevarer – mælk, kød m.v. – og vi skal derfor sikre rammerne for, at der i fremtiden også kan produceres stadig flere plantebaserede fødevarer, i takt med at forbrugerne efterspørger dem, men vi skal også samtidig sikre rammerne for, at den animalske produktion kan fortsætte. Det er altså ikke et enten-eller, men et både-og.

For Venstre står det klart, at vi skal understøtte udviklingen af plantebaserede fødevarer, og det er samtidig helt centralt, at landbruget udvikles og ikke afvikles i bred forstand, som jeg allerede har været inde på. I Venstre har vi stor tillid til vores landmænd og dem, som driver udviklingen i dag, og vi skal ikke jage landbrug og fødevareerhverv ud af landet, tværtimod. Vi skal have et øje på den effekt, som tiltagene også har i forhold til det globale klima, og heldigvis er vi godt med fremme her i Danmark med at producere fødevarer med så lav udledning som muligt med de muligheder, der aktuelt er til rådighed med de teknologiske udviklinger, der foregår. Det er vigtigt at markere, at de udviklinger selvfølgelig skal fortsættes.

Vi skal nedbringe udledningen af drivhusgasser mest muligt under hensyntagen til en fortsat bæredygtig udvikling af erhvervet og dansk landbrugs konkurrenceevne. Landbruget skal sikres bæredygtige rammebetingelser og fastholdelse af arbejdspladser i alle dele af landet. Fortsat teknologiudvikling og videreudvikling af produktionsmetoderne er en vigtig del af vejen frem til det. Landbruget skal fortsat skabe arbejdspladser og bidrage til at producere gode, sunde, klima- og miljøvenlige og sikre fødevarer for derigennem at fastholde sin gode position i den danske fødevareeksport. I Venstre støtter vi forslaget, og så skulle jeg hilse fra Moderaterne, som ikke havde mulighed for at være til stede her i dag, og sige, at de også støtter lovforslaget. Tak.

Kl. 15:52

Første næstformand (Leif Lahn Jensen):

Tak for det. Der er nogle spørgere. Den første er hr. Carsten Bach fra Liberal Alliance.

Kl. 15:52

Carsten Bach (LA):

Tak, og tak til ordføreren fra Venstre for den sande lovprisning af plantebaserede fødevarer. Når man, som nogle af os måske gør, kender ordførerens hang til store gennemstegte bøffer, kan det jo godt få smilet frem her i salen sådan en tirsdag eftermiddag. Men det er nu slet ikke det, jeg vil spørge om.

Jeg vil gerne høre Venstres ordførers holdning til det faktum, at der i aftalen – og det er dermed også udmøntet i lovforslaget her – er en fordeling i forhold til de økologiske arealer, de økologiske plantebaserede fødevarer, som mindst 50 pct. af midlerne i fonden skal gå til, vel vidende at det økologiske areal i Danmark nok svarer nogenlunde til 10-12 pct. Jeg kunne godt tænke mig at høre ordførerens holdning til den fordeling.

Kl. 15:53

Første næstformand (Leif Lahn Jensen):

Ordføreren.

Kl. 15:53

Erling Bonnesen (V):

Det kan jeg svare meget klart på. Det er jo resultatet af det kompromis, som blev lavet blandt de fleste partier, og jeg er sikker på, at hr. Carsten Bach også kan få en uddybning fra den ordfører fra Liberal Alliance, som var med dengang. Men sådan er politik jo – der bliver givet og taget. Jeg synes, det er fint. Vi kan lide det hele i Venstre – smagsløgene er forskellige, og så skal man skal have mulighed for at vælge økologi eller ikke vælge økologi eller vælge andre produkter. Her er det så markeret i starten, at vi skal have fremmet de plantebaserede fødevarer, og at der er behov for at lave den fordeling. Det er der enighed om, og så står vi selvfølgelig på mål for det.

Kl. 15:54

Første næstformand (Leif Lahn Jensen):

Spørgeren.

Kl. 15:54

Carsten Bach (LA):

Tak. Måske Venstres ordfører kunne redegøre for, hvor Venstre står på det her. Det ved jeg ikke om Venstres ordfører er interesseret i. Jeg kunne måske personligt bedre have tænkt mig at høre om de mere overordnede bæredygtighedskriterier for tildelingen af midlerne, men jeg ved ikke, om Venstres ordfører vil redegøre for Venstres synspunkt i den her forbindelse.

Kl. 15:54

Første næstformand (Leif Lahn Jensen):

Ordføreren.

Kl. 15:54

Erling Bonnesen (V):

Jamen det kan jeg også svare klart på. Når vi har indgået en aftale efter at have forhandlet frem og tilbage, står vi selvfølgelig hundrede procent på mål for den aftale, vi har lavet. Så kan man have alle mulige andre ønsker – sådan er politik jo. Der er lavet et godt kompromis, og der er en god aftale – og det er en god aftale. Vi skal i gang med det her, som jeg også har markeret i min ordførertale, og så skal vi ikke begynde at botanisere i alle mulige andre ting. Det kan vi ønske os til juleaften næste gang.

Kl. 15:55

Første næstformand (Leif Lahn Jensen):

Næste spørger er fru Lisbeth Bech-Nielsen.

Kl. 15:55

Lisbeth Bech-Nielsen (SF):

Tak for det. Jeg synes jo, det er rigtig dejligt at se Venstres ordfører på talerstolen til det her forslag om at fremme plantebaserede fødevarer. Det har jo været en mærkesag for SF længe. Og med fuld forståelse for, at der også skal indgås kompromiser i sådan en regeringskonstellation, vil jeg bare høre Venstre, om man nu også ser, at den plantebaserede fødevareproduktion faktisk kan gå ind og være med til at hjælpe de dele af landbruget, som jo også kan være nødlidende. Det er det ene. Det andet er: Ser man nu også plantebaserede fødevarer som et værktøj i forhold til at nå vores klimamål?

Kl. 15:55

Første næstformand (Leif Lahn Jensen):

Ordføreren.

Kl. 15:55

Erling Bonnesen (V):

Det her lovforslag er også en udmøntning af landbrugsaftalen – eller i høj grad. Og det er jo ikke kun, om jeg så må sige, hvis man kan sige det på den måde, et regeringsanliggende, hverken for den nuværende regering eller for den, der så var regering, før aftalen blev indgået i oktober 2021 med, kan vi jo så sige, næsten alle Folketingets partier.

Ja, det vil helt klart, er jeg sikker på, jo da også kunne medvirke til, at vi når de mål, vi har på klimaområdet og miljøområdet m.v. Men jeg markerede også klart, at jeg ikke ser det som et enten-eller i forhold til den animalske produktion. Jeg  ser det som et både-og, så  vi skal udvikle begge dele. Så kommer der jo også qua det nye regeringsgrundlag en diskussion om, vi kan kalde det de fremtidige visioner for dansk landbrug, herunder fordelingen af arealer, biodiversitet osv. osv., og det får vi jo fornøjelsen af at kunne drøfte senere.

Kl. 15:56

Første næstformand (Leif Lahn Jensen):

Den næste spørger er hr. Søren Egge Rasmussen.

Kl. 15:56

Søren Egge Rasmussen (EL):

Jeg tror, det var første gang, at der ikke var en stor wienerschnitzel i ordførerens tale. Det plejer der jo gerne at være.

Det er godt, at Venstre vedkender sig de dele af landbrugsaftalen her. Ordføreren sagde, at det er forbrugerne, der bestemmer, og det synes jeg ikke er helt korrekt, for vi har jo en række politiske valg, vi har puttet ind i den her landbrugsaftale. Det er jo bl.a. det med det plantebaserede spor, og det er økologien – bare for at nævne to elementer. Og så har vi de officielle kostråd, som jo ikke er en del af landbrugsaftalen, men som blev vedtaget under den tidligere minister. Det skulle være nogle kostråd, som er gode for sundhed og klima. Der kunne jeg da godt tænke mig at høre, om Venstre sådan set bakker op om de kostråd, for det skulle jo gerne komme frem til, at vi har en lavere klimabelastning, og at vi har en højere sundhed. I de syv punkter, der er, er der bl.a.: Spis mindre kød, vælg bælgfrugter og fisk. Og der er: Spis varieret og ikke for meget. Spis flere grønsager og frugter. Og så kan jeg desværre ikke nå at læse dem alle sammen op, men det er også noget med at slukke tørsten i vand og ikke i rødvin – nej, der står ikke rødvin. Men vil Venstre vedkende sig, at der er de her kostråd, og at det er noget, man bakker op om?

Kl. 15:58

Første næstformand (Leif Lahn Jensen):

Ordføreren.

Kl. 15:58

Erling Bonnesen (V):

Således opfordret skal jeg da gerne bekræfte, at der stadig væk skal være plads til både wienerschnitzel og gennemstegte store bøffer og det hele på det marked. Det skal der også være plads til – lige præcis i det frie forbrugervalg. Det er forbrugerne, der skal bestemme fremover. Vi skal ikke stå og pådutte dem noget med alle mulige politiske finurligheder.

Men så kan jeg fuldstændig bekræfte det, som ordføreren også spørger til, nemlig at det jo så er vores, statens, regeringens, Folketingets opgave at vejlede og informere, sådan at man som forbruger er bedst muligt oplyst, når man læner sig ind over køledisken. Og så må man jo så vælge, hvad man synes, ud fra det. Selvfølgelig står vi på mål for det.

Kl. 15:58

Første næstformand (Leif Lahn Jensen):

Spørgeren.

Kl. 15:58

Søren Egge Rasmussen (EL):

Skulle det forstås sådan, at Venstre fuldt ud bakker op om de her klimakostråd, som der er, og som gerne skulle højne den danske folkesundhed? For vi har jo nogle livsstilssygdomme i Danmark, som fylder for meget – diabetes 2, nogle kræftsygdomme og nogle hjerte-kar-sygdomme, som kunne fylde mindre, hvis det var sådan, at vi indtog en anden kost. Så er det, Venstres ordfører siger, en opbakning til de klimakostråd, som blev fastlagt under den tidligere regering?

Kl. 15:59

Første næstformand (Leif Lahn Jensen):

Ordføreren.

Kl. 15:59

Erling Bonnesen (V):

Jamen jeg har lige bekræftet – men jeg skal da gerne gøre det igen – at vi selvfølgelig står på mål for og bakker op om de forskellige kostråd og vejledninger, der bliver givet. Sådan skal det være i et frit samfund – at man oplyser det, man kan. Heldigvis lever vi stadig væk i et frit land, hvor der er frihed for borgerne til selv at vælge, hvad man vil vælge, når man læner sig ind over køledisken og skal have fyldt noget i indkøbskurven, og sådan skal det blive ved med at være.

Kl. 15:59

Første næstformand (Leif Lahn Jensen):

Næste spørger er hr. Carl Valentin fra Socialistisk Folkeparti.

Kl. 15:59

Carl Valentin (SF):

Ordføreren sagde både i sin tale og også i et svar på et spørgsmål til fru Lisbeth Bech-Nielsen her efterfølgende, at det ikke er et enten-eller i forhold til kød eller plantebaserede fødevarer, men at det er et både-og. Men jeg antager ikke, at ordføreren mener, at vi bare skal spise mere. Man skal jo lidt vælge mellem de her ting. Så hvor står ordføreren: Skal vi spise mindre kød og mere plantebaseret i fremtiden? For jeg tænker ikke bare, at det der med, at vi skal fremme det plantebaserede, betyder, at vi skal til at spise mere.

Kl. 16:00

Første næstformand (Leif Lahn Jensen):

Ordføreren.

Kl. 16:00

Erling Bonnesen (V):

Jamen så glæder jeg mig da over, at der også i kostråd og -vejledninger står, at man skal spise varieret, og det jeg tror at man kan sige til dem, der sådan måske befinder sig helt ude i kanten på begge sider, altså at det er sundt og godt at spise varieret. Og så er det jo op til det frie valg.

Kl. 16:00

Første næstformand (Leif Lahn Jensen):

Spørgeren.

Kl. 16:00

Carl Valentin (SF):

Er der nogen særlige initiativer, som Venstre ønsker at tage i forhold til at fremme, at vi i Danmark spiser mere efter kostrådene, som det er blevet fremhævet her, for vi spiser jo altså ugentligt mere end dobbelt så meget kød, end der er anbefalet i kostrådene?

Kl. 16:00

Første næstformand (Leif Lahn Jensen):

Ordføreren.

Kl. 16:00

Erling Bonnesen (V):

Hvis der kommer fornuftige forslag frem i forhold til at oplyse og vejlede bedre, er vi klar til at diskutere det; det har vi altid været. Jeg synes, det er godt med oplysning og vejledning, og det er noget, der sådan har været ajourført undervejs med passende mellemrum. Det skulle da være underligt, om ikke der kom nye idéer til, hvordan man kan gøre det endnu bedre på et eller andet tidspunkt, og så kigger vi på det.

Kl. 16:01

Første næstformand (Leif Lahn Jensen):

Så siger vi tak til ordføreren, og den næste ordfører er hr. Peter Have fra Moderaterne. Velkommen.

Kl. 16:01

(Ordfører)

Peter Have (M):

Charlotte Bagge Hansen er desværre blevet syg, men det skal ikke forhindre mig i at fortælle jer om hendes tanker på det her område, og det er som følger. Jeg skal ikke komme ind på så meget, som Kris Jensen Skriver og Erling Bonnesen var inde på, men blot fortælle lidt om, hvordan vi ser det.

For fremtiden ser vi ind i en madkultur, hvor danskerne skal spise flere planter og mindre kød. En mere plantebaseret kost skal efter min opfattelse ikke erstatte kød, men fungere som et supplement til vores kost – det skal være en sundere kost – og det er et skridt på vejen til at leve mere bæredygtigt og mere tidssvarende. For at hjælpe vores madvaner på vej er vi nødt til at understøtte udviklingen af sektoren for plantebaserede fødevarer, og det skal vi gøre ved at bidrage til ledende forskning på området, der sikrer, at vi i Danmark får nogle af verdens bedste plantebaserede fødevarer, både til forbrug og til eksport. Det er også min egen og Moderaternes holdning, at Fonden for Plantebaserede Fødevarer kan bidrage til udviklingen af denne sektor. Det er også fondens ansvar at repræsentere fødevaresektoren i bredeste forstand, og jeg kan se på de indstillingsberettigede organisationer til fondens bestyrelse, at det ansvar leves der op til.

Som en sidste bemærkning vil jeg understrege, hvor vigtigt det er, at alle parter bliver hørt i en omstilling af vores fødevaresektor. Moderaterne støtter forslaget og ser frem til videre drøftelser og glæder sig over forslaget, der tager dansk fødevareproduktion ind i fremtiden. Tak for ordet.

Kl. 16:02

Tredje næstformand (Karsten Hønge):

Der er en kort bemærkning. Hr. Peter Kofod, Dansk Folkeparti.

Kl. 16:02

Peter Kofod (DF):

Tak for det, og tak for en god ordførertale. Nu er Moderaterne jo et relativt nyt parti endnu, og derfor vil jeg høre, hvilken side af salen Moderaterne læner sig mod på det her område. Er man blandt de partier, der står vagt om danskernes frie valg til at putte det, man selv vil, i indkøbskurven, eller hører man til længere ovre på venstrefløjen, hvor jeg kunne forstå på nogle af de tidligere spørgsmål at det er sådan et mål i sig selv at fortælle danskerne, hvad man skal spise, og hvad man ikke skal spise, og fortælle andre, hvordan de skal leve deres liv? Så der kunne jeg godt tænke mig at vide: Er Moderaterne røde eller blå?

Kl. 16:03

Tredje næstformand (Karsten Hønge):

Ordføreren.

Kl. 16:03

Peter Have (M):

Det er et godt spørgsmål. Som jeg sagde lige før, skal det ses som et supplement; det er ikke et krav, at folk skal spise plantebaserede fødevarer. Vi går selvfølgelig ind for, at folk selv må vælge, hvad de lyster.

Kl. 16:03

Tredje næstformand (Karsten Hønge):

Der er ikke flere korte bemærkninger. Næste ordfører er hr. Carl Valentin, Socialistisk Folkeparti.

Kl. 16:03

(Ordfører)

Carl Valentin (SF):

Tak for det. Det er en stor dag i dag, hvor vi behandler lovforslaget om Plantefonden. Det er en mærkesag for mig, og det har været en mærkesag for SF i den periode, hvor vi lykkedes med at kæmpe det her igennem. Det betyder jo, at der nu kommer 85 mio. kr. hvert eneste år frem til 2030 til at fremme plantebaserede fødevarer, og det er ikke så lille en ting. For det vigtigste – uden sammenligning – i forhold til omstillingen af vores landbrug i fremtiden er, at vi producerer langt flere plantebaserede fødevarer. Og hvorfor er det så vigtigt? Det er det, min tale i dag kommer til at handle om.

Først og fremmest står vi midt i en klimakrise, og alle forskere på det her område er enige om, at vi skal spise meget mere plantebaseret i fremtiden. Vi kan ikke fortsætte som nu. Ifølge FN's Klimapanel må hver verdensborger samlet udlede det, der svarer til 2-3 t CO2 i år 2050, hvis man skal holde sig inden for 2-gradersmålet. Imidlertid er klimaaftrykket alene fra danskernes fødevarer omkring 3 t CO2 om året pr. person. Det er selvsagt overhovedet ikke holdbart.

I forhold til klimakrisen er der meget snak om, at vi nu er blevet 8 milliarder mennesker på planeten, men hvad jeg synes er lidt fraværende i den her snak, er, at der også er 30 milliarder landbrugsdyr, og her er fiskeopdræt ikke engang talt med. Det er altså mange munde, der skal mættes – ikke bare menneskemunde, men også dyremunde – og det er ekstremt ineffektivt, at vi altid fokuserer på at fodre dyr med planter for så derefter at spise dyrene i stedet for at spise nogle flere planter selv.

Jeg tror, at hvis man skal forstå den her problematik, skal man også forstå, hvad det betyder for vores arealer, når vi omstiller til plantebaserede fødevarer. I sidste periode stillede jeg et spørgsmål til fødevareministeren om, hvad det ville betyde, hvis vi spiste efter kostrådene. Og det viste sig, at hvis danskerne bare spiste efter kostrådene – altså ikke vegetarisk eller vegansk eller noget, men bare efter kostrådene – så kunne vi sløjfe 40 pct. af landbrugsarealet, fordi det er så meget mere effektivt. Vi kan producere så mange flere fødevarer på det samme areal, når vi producerer plantebaseret i stedet for animalsk.

Det betyder jo også noget, ikke bare for klimaet, som jeg startede med at tale om, men også for biodiversiteten. Jeg har lige været til topmøde, COP15, i Montreal, hvor man vedtog, at 30 pct. af vores areal skal bruges på natur i år 2030. Der er lang vej igen, især for et land som Danmark, men hvis vi skal nå i mål med det, er flere plantebaserede fødevarer vejen, for så kan vi mætte mange flere munde på meget mindre plads og til gengæld give plads til naturen.

At fremme plantebaserede fødevarer er ikke kun vigtigt i forhold til et klimaperspektiv og et biodiversitetsperspektiv. Det er også vigtigt i et dyreetisk perspektiv. For vi lever i en historisk anormal tid; menneskeheden har aldrig spist så meget kød, som vi gør lige nu. Hvis I er i tvivl, så spørg jeres bedsteforældre, hvor meget kød de spiste, da de var børn. Højst sandsynligt var det mindre end det, som vi spiser i dag. Og det har jo med den kæmpe globale efterspørgsel betydet, at kødproduktionen er blevet intensiveret, og at den måde, man primært producerer kød på i dag, er ved at stuve tusinder og atter tusinder af dyr sammen i store fabrikshaller. Og det er bare ikke en særlig etisk måde at producere kød på. Derfor mener vi også i SF, at hvis vi skal sikre, at de dyr, der indgår i produktionen, har nogle bedre forhold, så skal vi også spise langt færre af dem og dermed meget mere plantebaseret.

Men det er ikke kun for dyrene og for biodiversiteten og for klimaet, at det er vigtigt, at vi fremmer de plantebaserede fødevarer. Det er også vigtigt for vores sundhed. Der kan være milliarder at spare, viser beregningerne, hvis vi danskere spiser meget mere plantebaseret i fremtiden, i forhold til de store sundhedsudgifter, der er ved livsstilssygdomme i dag, som også kommer, fordi vi spiser for meget forarbejdet kød.

Derudover kan det her jo blive et kæmpe væksteventyr. Det er måske nogle argumenter, der kan appellere lidt mere til nogle af de borgerlige her i lokalet. Altså, analytikerne inden for området forventer tocifrede årlige vækstrater inden for plantebaserede fødevarer de kommende år, og det her kan blive fremtidens vindmølleeventyr, sådan som jeg ser det, hvis Danmark satser på de plantebaserede fødevarer. Så det er godt, at vi gør det nu. Vi gør selvfølgelig ikke nok, men jeg mener, at den her plantefond er et kæmpe skridt på vejen, for i forhold til at løse klimakrisen er bælgfrugter og plantebøffer og plantemælk altså lige så vigtigt, som vindmøller og solceller er. Tak for ordet.

Kl. 16:08

Tredje næstformand (Karsten Hønge):

Første korte bemærkning er til hr. Søren Egge Rasmussen, Enhedslisten.

Kl. 16:08

Søren Egge Rasmussen (EL):

Jeg har lyst til at sige tak til ordføreren, tak til SF og Radikale for den trekløver, vi havde under forhandlingerne om den her landbrugspakke. Der var en del indledende knæbøjninger, og så var der så en finale ovre i Finansministeriet, hvor vi holdt fast i, at det plantebaserede spor skulle fylde noget i den samlede landbrugsaftale, og at det beløb, der skulle være til Plantefonden, skulle forhandles op, og det blev det. Det samarbejde vil jeg gerne sige tak for, og jeg ser frem til, at der er flere ting fra den landbrugsaftale, som vi sammen skal være med til at udmønte og sikre økologien og en plantestrategi.

Der er jo sådan set flere ting, som er bestilt i den landbrugsaftale, og hvor det selvfølgelig har stor betydning, hvad vi så politisk beslutter, i forhold til økologistrategi, plantestrategi og proteiner til mennesker og dyr, og hvad det er for nogle strategier og handlingsplaner, vi lægger der. Så tak for samarbejdet indtil nu.

Kl. 16:09

Tredje næstformand (Karsten Hønge):

Ordføreren.

Kl. 16:09

Carl Valentin (SF):

Der er ikke så meget andet at sige end selv tak, tror jeg. Hr. Søren Egge Rasmussen har gjort en stor indsats for den plantebaserede dagsorden, i samarbejde med SF og også med Radikale, i de her forhandlinger. Det har jeg tænkt meget på de seneste dage, og jeg har også tænkt lidt på Rasmus Nordqvist, som jo ikke sidder i Folketinget længere, men som også gjorde en stor indsats og var en del af det her. Så jeg er meget glad for Enhedslisten, SF og Radikale Venstres samarbejde om den her dagsorden. Jeg tror, at vi skal blive ved, hvis vi skal sikre os, at de plantebaserede fødevarer bliver prioriteret endnu mere fremover.

Kl. 16:10

Tredje næstformand (Karsten Hønge):

Spørgeren.

Kl. 16:10

Søren Egge Rasmussen (EL):

Nu skal det jo ikke ende i ren politisk selvros; vi skal også huske, at der faktisk var nogle organisationer uden for Christiansborg, som sagde, at her er en vigtig dagsorden, her er sådan set noget, der skal med i en landbrugsaftale, som leverede et sagligt input, og som var med derude, uden for murene, i et rigtig godt samspil. Jeg kan også notere mig, at i min indbakke er der visse mails, som indikerer, at de følger med i, hvad der sker. Så vi har lavet noget politisk, men vi har også lavet det, fordi der er nogle organisationer uden for Christiansborg, der laver noget.

Kl. 16:10

Tredje næstformand (Karsten Hønge):

Ordføreren.

Kl. 16:10

Carl Valentin (SF):

Jeg er helt enig!

Kl. 16:11

Tredje næstformand (Karsten Hønge):

Næste korte bemærkning er til hr. Erling Bonnesen, Venstre.

Kl. 16:11

Erling Bonnesen (V):

Tak for det. Nu er det ikke så tit, at SF og Venstre er enige om så meget på det her område, men lige præcis i den her sag om det plantebaserede er vi jo enige. Så også tak for de gode drøftelser og forhandlinger, vi havde under tilblivelsen af det her med landbrugsaftalen. Det er jo dejligt, at der også er en meget bred kreds af partier med – næsten alle partier er med – og når man kommer ud og ser, hvordan det foregår derude, så er de jo også entusiastiske og udviklingsorienterede og forsøger at gøre noget ved det. Så jeg er helt enig i, at det har et potentiale, og det skal vi bare booste i den takt, synes vi, forbrugerne ligesom bestemmer.

Jeg vil godt lige stille et spørgsmål som opfølgning på det, jeg var inde på før. For os er det også i forhold til den animalske produktion ikke et enten-eller, men et både-og. Er det noget, SF også kan se for sig, og synes man, det sådan set er fair nok, at det er et både-og og ikke et enten-eller? Eller er det SF's erklærede mål, at man bare skal have jordet den animalske produktion og så at sige slettet den af landkortet? For så er vi tilbage ved, at vi ser forskelligt på det.

Kl. 16:12

Tredje næstformand (Karsten Hønge):

Ordføreren.

Kl. 16:12

Carl Valentin (SF):

Jeg tror, at jeg vil fortsætte med at sige, at det ikke er et enten-eller, men at det er et både-og. Det er selvfølgelig rigtigt nok, at det er det, men jeg synes også, det er vigtigt, at man anerkender, at vi altså skal producere meget mindre animalsk i fremtiden og mere plantebaseret. Det synes SF er vigtigt. Det er ikke, fordi vi bare skal smadre den animalske produktion, eller hvilke ord ordføreren vil bruge om det, men vi skal have reduceret den. Det er helt afgørende på globalt plan, hvis vi skal mætte mange flere munde, at vi producerer færre dyr og til gengæld prioriterer at producere mere plantebaseret. Det er fremtidens fødevarer, så derfor skal vi selvfølgelig også satse på at blive gode på det område og producere alternative proteiner.

Kl. 16:12

Tredje næstformand (Karsten Hønge):

Spørgeren.

Kl. 16:12

Erling Bonnesen (V):

Det vil så sige, at SF vil gøre alt, hvad man kan, for at få jordet den animalske produktion i Danmark eller i hvert fald kraftigt decimeret. Det synes jeg er skidt. Og der er man jo også ude af sync med, hvad forbrugerne siger, hvad danskerne siger. Det er jo bare at kigge på statistikkerne, selv om de selvfølgelig ændrer sig og går op og ned osv. Men jeg synes, det er skidt, så ville ordføreren ikke godt lige, når der nu er så mange, der efterspørger animalske fødevarer som f.eks. mælk og kød, en gang til overveje at sige: Lad forbrugerne bestemme det? SF har også en gang været et parti, der ligesom lidt hyldede nogle frihedsrettigheder, men har man helt forladt det?

Kl. 16:13

Tredje næstformand (Karsten Hønge):

Ordføreren.

Kl. 16:13

Carl Valentin (SF):

Jeg synes, det er så mærkeligt, når der bliver sagt: Lad forbrugerne bestemme det. For virkeligheden er jo, at på den måde, man har indrettet fødevaresystemet på i dag, er der massive subsidier til animalsk produktion, som i mange tilfælde giver dem en kæmpestor konkurrencefordel. Derudover er det jo ikke noget med, at vi bare skal ud og lukke en hel masse landbrug. Det her handler om, at vi mener, at der bl.a. skal indføres en CO2-afgift, som sikrer, at man faktisk betaler for den forurening, der er. Og det vil, hvis den indrettes rigtigt, betyde, at noget af den produktion, der forurener mest, også er noget af det, der bliver mindre af – og det er altså dyreproduktion.

Kl. 16:13

Tredje næstformand (Karsten Hønge):

Den næste korte bemærkning er til hr. Carsten Bach, Liberal Alliance.

Kl. 16:13

Carsten Bach (LA):

Tak for det. Jeg vil egentlig godt starte med at følge op i forhold til svarene på de tidligere spørgsmål og spørge meget konkret ind til SF's reduktionsmål, i virkeligheden, på den animalske produktion.

Ordføreren var selv inde på den animalske produktion flere gange i sin ordførertale, bl.a. i forbindelse med dyrevelfærd, og det er jo fuldstændig rigtigt, at hvis man vil opnå den optimale dyrevelfærd i den animalske produktion i Danmark, skal man måske afskaffe den animalske produktion fuldstændigt. Men hvad er SF's reduktionsmål for den animalske produktion i Danmark?

Kl. 16:14

Tredje næstformand (Karsten Hønge):

Ordføreren.

Kl. 16:14

Carl Valentin (SF):

Vi har ikke et reduktionsmål for den animalske produktion, men vi har et reduktionsmål for vores klimaudledninger. Det er den tilgang, vi har til det; vi synes, man skal sætte klimamålene op og så arbejde efter dem, og det er jo bl.a. det, vi vil gøre med en CO2-afgift.

Jeg kan så sige, at i forhold til den sådan helt principielle indretning af den animalske produktion har vi lige vedtaget på vores landsmøde for ikke så forfærdelig længe siden, at vi har et langsigtet mål om at udfase konventionelt dyrehold. Og det har vi, fordi vi synes, at man bør indrette det på en måde, hvor dyrene har meget mere plads – det skal være økologisk, frilands eller lignende – og så skal vi producere flere plantebaserede fødevarer. Men det er jo selvfølgelig på lang sigt, og det handler om, at det er den måde, vi mener det er etisk at indrette det på. Men når det kommer til reduktionsmål, laver vi dem i forhold til klima og ikke i forhold til dyr.

Kl. 16:15

Tredje næstformand (Karsten Hønge):

Spørgeren.

Kl. 16:15

Carsten Bach (LA):

Tak for at udfolde SF's standpunkt lige præcis på det område. Så vil jeg godt spørge om noget andet. I Liberal Alliance hylder vi jo ikke det her bureaukratiske princip med, at skatte- og afgiftskroner skal en tur ind omkring statskassen og reduceres via bureaukratiet, inden de bliver spyttet ud igen til erhvervslivet. Det er et princip, som måske hyldes mere i SF og på venstrefløjen.

Ordføreren var i sin tale inde på, at der nu hvert år kommer 85 mio. kr. ud til at fremme plantebaseret produktion, men virkeligheden er jo, at de første 7 mio. kr. hvert år går til drift, altså bureaukrati, og endda er det i år et de første 10 mio. kr., der går til bureaukrati. Kan ordføreren måske lige komme med et par bemærkninger, i forhold til hvad SF's holdning er til det?

Kl. 16:16

Tredje næstformand (Karsten Hønge):

Ordføreren.

Kl. 16:16

Carl Valentin (SF):

Jeg tror, min holdning til det er, at vi skal reducere det bureaukrati så meget som overhovedet muligt. Men vi synes, det er helt afgørende, at man fremmer de plantebaserede fødevarer og laver nogle fonde på det her område; der er jo masser af landbrugsfonde i forvejen, der støtter alle mulige dele af den her produktion, så selvfølgelig skal man også prioritere det plantebaserede.

Jeg forestiller mig, at man i Liberal Alliance måske har en eller anden idé om, at man skal nå til et sted, hvor man nærmest ikke støtter de her forskellige erhverv, og det kan jeg godt se det principielle synspunkt i. Det tror jeg faktisk også vil være en fordel for de plantebaserede fødevarer, for de animalske er meget mere subsidieret i dag.

Kl. 16:16

Tredje næstformand (Karsten Hønge):

Den næste korte bemærkning er til fru Lisbeth Bech-Nielsen, SF.

Kl. 16:16

Lisbeth Bech-Nielsen (SF):

Jeg er selvsagt enig med ordføreren i alt det, som han har sagt i forhold til gevinsterne for vores sundhed og dyrevelfærd og klima og miljø osv. Men som ordføreren jo også var kort inde på, er der også en gevinst at hente i forhold til vores erhverv og vores økonomi. Altså, vi har en smågriseproduktion, hvor man i perioder taber 100 kr. pr. smågris, man sender ud af landet. På trods af at det er det mest støttede erhverv med 6 mia. kr., taber nogle landmænd i dårlige tider penge på de her smågrise.

Derfor kan det her – som ordføreren også var inde på – jo også blive et eksporteventyr, for det bliver en måde for nogle af de pressede landmænd til også at finde nogle andre ting, som de rent faktisk kan tjene penge på, i stedet for at vi f.eks. ser en griseproduktion, der fluktuerer utrolig meget. Så skal vi også huske på, at landbruget også er en sektor, hvor man først nu er kommet ned under en gæld på 300 mia. kr.

Kl. 16:17

Tredje næstformand (Karsten Hønge):

Ordføreren.

Kl. 16:17

Carl Valentin (SF):

Jeg er sjovt nok meget enig med min partifælle her. Jeg mener, at det er helt centralt, at vi satser på det her, også af økonomiske grunde. Og vi kommer ikke til at vinde den her konkurrence, bare fordi vi har fået en plantefond. Der skal meget mere til. Lande som USA, Israel og Holland er altså rimelig langt fremme i forhold til både plantebaserede fødevarer, men også sådan noget som clean meat – laboratoriekød ville man nok sige på dansk – mælk produceret i fermenteringstanke og mange andre ting, som vi kan komme til at se i vores fødevaresystem. Jeg tror, at hvis vi skal blive en del af det her erhvervs- og væksteventyr, skal vi satse hårdt på de plantebaserede fødevarer. Og jeg er glad for, at man kommer et stykke ad vejen nu.

Kl. 16:18

Tredje næstformand (Karsten Hønge):

Spørgeren.

Kl. 16:18

Lisbeth Bech-Nielsen (SF):

Jeg er enig. Og så kan det også være en håndsrækning til nogle af de landbrugsfamilier derude, som virkelig kæmper med økonomien og konstant er på randen af konkurs, at sige: Der er også nogle andre ting, der skal produceres, for at få noget bedre økonomi i det.

Kl. 16:18

Tredje næstformand (Karsten Hønge):

Ordføreren.

Kl. 16:18

Carl Valentin (SF):

Ja.

Kl. 16:18

Tredje næstformand (Karsten Hønge):

Den sidste korte bemærkning i den her omgang i hvert fald er til fru Pernille Vermund, Nye Borgerlige.

Kl. 16:18

Pernille Vermund (NB):

Tak for det. Det er jo ikke nogen hemmelighed, at når man indgår en aftale med så mange partier, er der noget, der er groet  i ens eget partis baghave, og noget, der bestemt ikke er det. Lige på det her punkt ligger jeg og Nye Borgerlige jo helt åbenlyst tættere på Liberal Alliance og Venstre, end vi gør på Socialistisk Folkeparti. Vi accepterer dog, at når man indgår en aftale, må man også stå på mål for det, der er i aftalen, og derfor stemmer vi selvfølgelig også for.

Noget af det, jeg hæftede mig ved i dag, er, at ordføreren siger, at det her skal mindske danskernes forbrug af animalske produkter. Vi skal også købe mindre kød, og vi skal spise mindre kød. Anerkender ordføreren, at vi trods alt stadig, selv om der er relativt mange venstreorienterede danskere, har mulighed for at importere fødevarer i Danmark?

Kl. 16:19

Tredje næstformand (Karsten Hønge):

Ordføreren.

Kl. 16:19

Carl Valentin (SF):

Ja, selvfølgelig, men der ligger jo bl.a. i plantefonden også det, at pengene kan gå til at sikre salgsfremme. Så det handler også om at påvirke danskernes madvaner ved hjælp af de midler her. Og jeg tror, at hvis der er flere, der får blik for, hvor meget areal man kan spare ved at spise mere plantebaseret, hvor meget det faktisk betyder for klimaet, og hvor meget det giver os mulighed for at sikre mere natur, så vil der også være flere, der tilvælger de plantebaserede fødevarer. Det er også mit indtryk, at der er alt for få, der er opmærksomme på de store sundhedsfordele, som der er ved det.

Jeg tror, det her vil være med til at sikre, at vi også i Danmark kommer til ikke bare at producere flere plantebaserede fødevarer, men også spise mindre animalsk. Og det er den vej, vi skal. Altså, det er ubestrideligt, hvis man skal tackle klimakrisen, at med så mange munde, der skal mættes, kan vi ikke mætte dem alle sammen med masser af kød.

Kl. 16:20

Tredje næstformand (Karsten Hønge):

Spørgeren.

Kl. 16:20

Pernille Vermund (NB):

Nu siger ordføreren, at det er den vej vi skal. Jeg er helt enig i, at hvis man ønsker at spise mere grønt, skal man naturligvis gøre det. Det store spørgsmål her er jo: Er det »kan«, eller er det »skal«?

Når jeg spørger til import, er det jo, fordi et af de redskaber, man har mulighed for at tage i brug, er at gøre det dyrere at købe kød. Vil SF og ordføreren gøre det dyrere for danskerne at købe kød fremover?

Kl. 16:21

Tredje næstformand (Karsten Hønge):

Ordføreren.

Kl. 16:21

Carl Valentin (SF):

Ja, det vil vi gerne, og det er jo, fordi det er fuldstændig nødvendigt, at vi spiser mere plantebaseret i fremtiden. Og noget af det, vi ved virkelig virker, er altså, at det betyder noget for pengepungen. Så vi skal både fremme de plantebaserede fødevarer og selvfølgelig også gøre de animalske dyrere. Og jeg håber, at en CO2-afgift bliver så progressiv, at den kan trække den vej. Det vil være helt afgørende for fremtidens fødevaresystem, at det bliver mere plantebaseret.

Kl. 16:21

Tredje næstformand (Karsten Hønge):

Tak til hr. Carl Valentin. Næste ordfører er hr. Hans Kristian Skibby, Danmarksdemokraterne.

Kl. 16:21

(Ordfører)

Hans Kristian Skibby (DD):

Tak, hr. formand. Der skal ikke være nogen tvivl om, at dansk landbrug er noget, som vi Danmarksdemokrater kerer os meget om. Hvad var Danmark uden dansk landbrug? Hvis man tager de historiske briller på, tror jeg, at selv den mest rødglødende socialist ville kunne erkende, at uden dansk landbrug var vi ikke der, hvor vi er i dag, med den danske velfærdsstat, bl.a. i forhold til at sikre finansiering af gratis videregående uddannelse til alle dem, der har lyst til det, og også i forhold til at sikre fri og lige adgang til vores sundhedssektor. Tingene koster penge, tingene skal finansieres.

Hvis man kigger på industrialiseringen og på udviklingen i Danmark igennem de sidste mange, mange år, har landbruget og landbrugserhvervet været et af de helt store bærende elementer i den proces. Det skal de blive ved med at være, hvis det står til Danmarksdemokraterne. Vi skal vise hensyn, men vi skal også vælge de intelligente løsninger, og med det her lovforslag er det en af de intelligente løsninger, som bliver anvendt. Så er det rigtigt, at debatten i dag jo også viser med lidt tydelighed, at vi lægger forskellige aktier ind i den her opgave. SF ser ikke helt med de samme briller på det her, som eksempelvis Venstres ordfører, hr. Erling Bonnesen, gjorde, og sådan må det være. Men alligevel synes vi i Danmarksdemokraterne, at vi trods alt må være enige om, at når man kunne få så bred en aftale omkring den her del, f.eks. etablering af den her fond for plantebaserede fødevarer, så er det faktisk en god sag. Det ændrer ikke på, at vi til stadighed skal have fokus på, at vi både skal have animalsk og vegetabilsk fødevareproduktion her i Danmark. Det er ikke et enten-eller, det er et både-og. Og vi mener ikke, at vi skal gøre os til i bogstaveligste forstand smagsdommere over, hvad folk skal spise, og hvor stor en procentdel der skal være kød, og hvad det ikke skal være. Det skal folk selv have lov til at bestemme, og derfor skal folk også have lov til at gå ned og lægge de ting i deres indkøbsvogn, som de har lyst til. Sådan må det være.

Med det her lovforslag muliggøres det, at man kan øge tilskuddet til sortsudvikling, dyrkning, forarbejdning, salgsfremme, uddannelse og vidensformidling inden for hele fødevaresektoren i forhold til at fremme vegetabilske fødevarer. Det giver god mening, og vi tror også i Danmarksdemokraterne på, at det vil kunne skabe nye arbejdspladser og flere arbejdspladser i Danmark. Det er godt, men det gør ikke, at vi skal skylle alt muligt andet ud med badevandet og sige: Pyt med griseproduktion, og pyt med oksefars og alt muligt andet. Mange af de ting, der har givet Danmark fremdrift og fordele i forhold til andre lande, har netop været, som jeg startede med at sige, det bærende element i udviklingen af danske fødevareerhverv. Og hvis man kigger på antallet af årsværk, skal man jo være ret blind eller ret døv for ikke at forstå, at det faktisk er til fordel for danske interesser, at vi udvikler vores samlede landbrug, at vi ikke afvikler, og at vi ikke vælger noget fra. Derfor kan vi Danmarksdemokrater også støtte det her lovforslag.

Det er jo sådan, at det er en del af en politisk aftale fra 2021, »Aftale om grøn omstilling af dansk landbrug«, og dengang var Danmarksdemokraterne jo ikke et etableret parti på nogen som helst måde, så på den måde er vi ikke med i forliget som sådan. Men det ændrer ikke på, at det er et lovforslag med en udmøntning her, som ligger ganske fint i sund balance i forhold til den tilgang, som vi har til udvikling af det danske landbrugs- og fødevareerhverv. Vi ser jo også i Danmark, at eksempelvis i forhold til udvikling af bønneproduktion, orm, larver og alt muligt andet er der faktisk en stor proces i gang, og mange af de her initiativer kommer jo ikke helt af sig selv. Jeg er helt med på, at nogle af dem også kommer, fordi vi aktivt imødegår det i forhold til en form for erhvervsfremme, og det kan vi også godt se fornuften i.

Der er dog et enkelt sted, hvor jeg har en betænkelighed ved forslaget, og det er i forhold til lovens § 17, stk. 2, hvor man jo vil i hvert fald muliggøre nogle øgede straffesanktioner over for dem, som åbenbart skal straffes, hvis de undlader at give kontrolmyndigheder adgang til lokaliteter osv. Det er vi som sådan ikke uenige i, men vi har bare noteret os, at både Landbrug & Fødevarer, Dansk Industri og andre har været lidt fremme med en bekymring om, hvordan det bliver udformet sådan rent konkret. Og det vil vi selvfølgelig gerne have ministeren til at give en klar beskrivelse af, så vi i hvert fald får præciseret, at det er med den gode hånd og ikke med den store lussing. Men vi kan støtte lovforslaget.

Kl. 16:26

Tredje næstformand (Karsten Hønge):

Den første korte bemærkning er til fru Pernille Vermund, Nye Borgerlige.

Kl. 16:26

Pernille Vermund (NB):

Tak. Som jeg sagde før, er Nye Borgerlige med i aftalen, og det betyder selvfølgelig også, at vi står på mål for hele aftalen, også den del, som ikke er groet i vores baghave. Og det her med at trække penge ud af borgerne eller virksomhederne for så at fordele dem igen efterfølgende til det, som man nu synes man vil støtte – det er jo det, som man med andre ord kalder planøkonomi – er man typisk ikke specielt glad for, når man er borgerlig.

Jeg har forstået, at Danmarksdemokraterne er et borgerligt parti, og Danmarksdemokraterne er også et parti, som ikke var med i landbrugsaftalen, og som jo derfor naturligvis har en mulighed for at stemme imod de tidsler, som blev en del af buketten, og stemme for alt det gode. Hvad er årsagen til, at man vælger at stemme for noget af det, som jeg tror de fleste borgerlige partier ville ønske ikke var kommet med, når man ikke er med i aftalen?

Kl. 16:27

Tredje næstformand (Karsten Hønge):

Ordføreren.

Kl. 16:27

Hans Kristian Skibby (DD):

Det kan der jo være mange årsager til, men en af dem er jo trods alt, at man også skal have en form for solidaritet i forhold til det. Og det er da rigtigt, at vi ikke har været med til at forhandle aftalen, men det ændrer jo ikke på, at vi, når der bliver indgået så bredt et kompromis her i Folketinget, så egentlig også synes, det er sund fornuft, at man tilslutter sig den del af det.

Så er det rigtigt, at der har været nogle diskussioner omkring, hvad det er, der finansierer de her omtalte 85 mio. kr. om året med den her ændrede promilleafgiftsfond osv., og det kan man da altid tage en diskussion om. Men nu er spørgerens eget parti jo med, så jeg synes jo, det vil være sådan lidt underligt, hvis man begynder at stille sig på bagbenene for det. Vi er egentlig ikke bange for at påtage os et ansvar i Danmarksdemokraterne, og det gør vi også ved at støtte det her lovforslag.

Kl. 16:28

Tredje næstformand (Karsten Hønge):

Spørgeren.

Kl. 16:28

Pernille Vermund (NB):

Når jeg spørger, er det, fordi en anden diskussion, vi har i forhold til landbruget, jo er spørgsmålet om CO2-afgifter, og der er et stort flertal i Folketinget, der ønsker at indføre CO2-afgifter på dansk landbrug. Vi er imod, og Danmarksdemokraterne har indtil nu været imod. Skal vi også forvente, at hvis der bliver lavet en aftale om CO2-afgifter på landbruget, hvor Danmarksdemokraterne ikke er med, så stemmer I alligevel for, fordi man jo må tage et ansvar?

Altså, det her er mig bekendt ikke noget, som ville være groet i Danmarksdemokraternes baghave. Jeg tror tilmed, I ville have siddet på vores side af forhandlingsbordet, da vi forhandlede det, og nu stemmer I for forslaget, selv om I ikke er med i aftalen. Vil I gøre det samme, når det kommer til at handle om CO2-afgifter på landbruget?

Kl. 16:29

Tredje næstformand (Karsten Hønge):

Direkte tiltale bruges ikke i Folketingssalen – heller ikke flertalsform.

Ordføreren.

Kl. 16:29

Hans Kristian Skibby (DD):

Jamen hør nu her, fru Pernille Vermund, og jeg går ud fra, at spørgeren også læser aviser: Danmarksdemokraterne går ikke ind for en CO2-afgift på fødevarer. Og i særdeleshed ikke en, der rammer så skævt som det, der er kendetegnende ved det, der tilsyneladende lægges op til, hvor man jo vil gøre det på en måde, hvor man rammer de danske producenter og ser lidt væk fra de udenlandske importører til Danmark. Og det har jo ikke noget med det her lovforslag at gøre – jeg synes, vi skal lade den debat være – og så må vi jo se, hvad der sker til den tid. Men spørgeren kan da være helt sikker på, at Danmarksdemokraterne ikke kommer til at stemme for en CO2-afgift. Det tror jeg de fleste danskere er rimelig bekendte med.

Kl. 16:29

Tredje næstformand (Karsten Hønge):

Der er lige kommet en ekstra spørger til. Peter Kofod, Dansk Folkeparti.

Kl. 16:30

Peter Kofod (DF):

Tak for det. Jeg synes egentlig, det var et rigtig godt spørgsmål, fru Pernille Vermund stillede i sidste runde, for jeg kan jo forstå, at Danmarksdemokraterne kobler sig på her, fordi der er et bredt flertal i Folketingssalen, der har forhandlet det her på plads. Så siger hr. Hans Kristian Skibby: Det kan man ikke sammenligne med den situation, man ville stå i, hvis det f.eks. handlede om CO2-afgifter. Men det kan man så lidt alligevel, og Danmarksdemokraterne vil så alligevel stå uden for, hvis det handler om CO2-afgifter. Jeg synes måske godt, ordføreren kunne uddybe det lidt, for jeg forstod det i hvert fald ikke.

Kl. 16:30

Tredje næstformand (Karsten Hønge):

Ordføreren.

Kl. 16:30

Hans Kristian Skibby (DD):

Nu skal jeg jo ikke være den, der skal bestemme, hvad hr. Peter Kofod skal kunne forstå – det må man jo selv finde ud af. Men det her forslag har ikke noget med CO2-afgifter på fødevareproduktionen i Danmark at gøre, og derfor synes jeg jo, det er lidt mærkeligt, at man spørger til noget, der ikke er omfattet af det pågældende lovforslag.

Vi tager ansvar, i forhold til at vi gerne vil støtte det her lovforslag, og det betyder jo også, at når vi gerne vil tilføre de her omtalte midler til fremme af de her typer af produkter, altså de vegetabilske varer, så skal vi selvfølgelig også være med på, at pengene skal findes til det. Det synes jeg sådan set kun er sund fornuft.

Kl. 16:31

Tredje næstformand (Karsten Hønge):

Spørgeren? Nej. Så siger vi tak til hr. Hans Kristian Skibby. Næste ordfører er hr. Carsten Bach, Liberal Alliance.

Kl. 16:31

(Ordfører)

Carsten Bach (LA):

Tak for det, formand. Jeg vil starte med at sige, at Liberal Alliance støtter forslaget, og det gør vi, fordi vi er en del af »Aftale om grøn omstilling af dansk landbrug«. Det er nemlig en mærkesag for Liberal Alliance og for mig som ordfører, at vi fra politisk side de kommende år får landbruget sikkert igennem den grønne omstilling, som hele samfundet skal gennemgå. De meget høje politiske reduktionsmål i Danmark betyder, at alle dele af samfundet skal bidrage, for at byrderne ikke bliver skævt fordelt på enkeltstående brancher. Det betyder, at også landbrugets livgivende naturlige biologiske processer skal gennemgå en grøn omstilling, uanset hvor grønne processerne kan synes at være i forvejen og hvor vanskeligt det kan virke at skubbe til disse processer.

Oprettelsen af endnu en fond i den i forvejen meget, meget store søskendeflok af landbrugsfonde er jo ikke nødvendigvis noget, der falder i god jord hos mine liberale vælgere. Det er nok nærmest endnu en lille bureaukratisk bisse med sekretariatsmedarbejdere, bestyrelsesmedlemmer, ansøgningsskemaer og it-systemer. Der er tale om en samlet årlig driftsudgift i fonden på anslået 7 mio. kr.  for at uddele cirka 75 mio. kr.

Havde jeg helst været det foruden? Ja, det havde jeg egentlig. Men det er desværre en del af det overvejende røde kludetæppe, som man som parti må svøbe sig i for at være en del af »Aftale om grøn omstilling af dansk landbrug«. Det er dog også min overbevisning, at dansk landbrug er bedst tjent med Liberal Alliance som fødselshjælper, selv om det er Socialdemokratiet og venstrefløjen, der er de mange regnbueforældre til den aftale her. Vi har til gode at se, om fonden rent faktisk kan bidrage til at nå målsætningen i aftalen, eller om vi hellere skulle have baseret aftalen på markedskræfterne til at understøtte vækst og nye indtjeningsmuligheder samt jobmuligheder på det plantebaserede fødevareområde.

Det står skrevet i lovforslaget, at hensigten er, at fonden skal have fokus på nye produkter og muligheder inden for det plantebaserede fødevareområde. Derfor er jeg også særlig glad for, at fondens formål ligeledes omfatter akvakultur, hvor der for mig at se er et uanet stort, uudnyttet potentiale for bæredygtig fødevareproduktion, plantebaseret såvel som animalsk, hvorfor det jo så i øvrigt også har undret mig lidt, at der fra regeringens side ikke har været antræk til en vækstplan for netop akvakulturen i Danmark.

En sidste ting, jeg hæfter mig ved, og som jeg synes mangler i lovforslaget, er en prioritering af nye typer af fødevareproduktion, f.eks. vertikalt landbrug, vertikal produktion, der jo så også faktisk er nævnt i aftaleteksten, og som har mange af de samme elementer som økologisk drift, f.eks. at der jo ikke er nogen brug af pesticider. At den økologiske drift har fået en særstatus i aftalen og som udgangspunkt skal tildeles halvdelen af midlerne, mener jeg er en uheldig prioritering, netop fordi bl.a. den vertikale produktion, der ikke bruger pesticider, jo ikke nødvendigvis kan betragtes som økologisk. I stedet burde det mere overordnede bæredygtighedskriterie have været det eneste adgangsgivende kriterie for ansøgning til midlerne.

Så er der noget fra erhvervet, hvor jeg hører, at betingelserne i f.eks. § 13 betyder, at projekter og aktiviteter ikke må være påbegyndt, før der er givet tilsagn om, at der kan opnås tilskud. Det kan give nogle udfordringer. Det kunne med fordel måske ændres til, at projekter kan påbegyndes fra ansøgningstidspunktet, således at man ikke skal afvente sagsbehandling hos myndighederne. Det mener jeg personligt kunne være en meget relevant ting at få kigget på, og derfor håber jeg også, at ministeren kan tilslutte sig det, så vi kan få det ændret i lovforslaget.

Desuden er jeg blevet gjort opmærksom på nogle udfordringer vedrørende tilskudsvilkårene – de er vist også blevet nævnt i tidligere ordføreres taler – og særlig om bekendtgørelsen og bilag 2 i bekendtgørelsen, som jeg så også håber at vi sammen med ministeren kan kigge lidt på udformningen af efterfølgende. Men som jeg også indledte med at sige, stemmer Liberal Alliance under alle omstændigheder for lovforslaget. Tak.

Kl. 16:36

Tredje næstformand (Karsten Hønge):

Den første korte bemærkning er til fru Pernille Vermund, Nye Borgerlige.

Kl. 16:36

Pernille Vermund (NB):

Tak for det, og tak for en god ordførertale. Jeg er glad for – og det lyder måske lidt mærkeligt – at Liberal Alliance er blevet et større parti. Vi kunne godt have brugt ordføreren under forhandlingerne, da vi sad og forhandlede det her. Liberal Alliance deltog ikke i forhandlingerne; Liberal Alliance er en del af aftalen, men deltog ikke i forhandlingerne. Jeg tror, at det havde været godt, og jeg håber, at det bliver godt, når Liberal Alliance nu kaster sig mere ind i kampen for landbruget. Så jeg vil sige velkommen til.

Nu nævnte ordføreren vertikal produktion, hvilket ikke er omfattet af det her, og det er det jo ikke af den årsag, at man ikke kan modtage støtte, hvis det ikke er baseret på, at der er noget areal, altså arealstøtte. Det vidner jo bare om, at hele den her støtteordning ofte går til at støtte gårsdagens løsninger, hvilket også betyder, at når man laver de her fonde og omfordelingsforslag, er det gårsdagens løsninger og ikke fremtidens løsninger, man fremmer. Men ordføreren – det er det, jeg vil frem til her – siger indledningsvis, at ordføreren er på landbrugets side i den grønne omstilling. Gælder det også, når det kommer til CO2-afgifter på dansk landbrug?

Kl. 16:37

Tredje næstformand (Karsten Hønge):

Ordføreren.

Kl. 16:37

Carsten Bach (LA):

Først vil jeg sige tak for rosen, tror jeg. Jeg glæder mig personligt også meget til at kaste mig ind i arbejdet på fødevareområdet, som jeg også tidligere har været ordfører på. Det er jo klart, at Liberal Alliances nye, genvundne kraft også skal bruges på præcis det område. Og jeg tænker, at jeg på vegne af den tidligere ordfører også kan takke de andre borgerlige partier for at have hjulpet til i en lidt svær periode for Liberal Alliance. Vi er stærkt tilbage, og jeg vil kaste mig ind i det her og glæder mig til det første aftalemøde, som der vistnok er indkaldt til.

For at svare på spørgsmålet vil jeg sige, at ja, Liberal Alliance er på landbrugets side, også når det gælder klimaafgift, og det er jo derfor – som jeg også forsøgte at indikere i min ordførertale – at vi er her, og at vi er med. Det er, fordi vi tror på, at Liberal Alliances fødselshjælp her – og det gælder også, når vi taler klimaafgift – er med til at sikre, at vi får dansk landbrug godt igennem den grønne omstilling.

Kl. 16:38

Tredje næstformand (Karsten Hønge):

Spørgeren.

Kl. 16:38

Pernille Vermund (NB):

Men så vidt jeg har forstået, er Liberal Alliance for en CO2-afgift på dansk landbrug. Det er landbruget ikke ligefrem selv. Og når man taler for en CO2-afgift, taler man jo også netop om et system, hvor man opkræver afgifter fra landbruget for så at omfordele dem og give dem i støtte til noget, der i virkeligheden minder om det, vi står med her. Så hvordan kan man forsvare princippet i forhold til den sag, vi står med her, og sige, at man er med i aftalen, så derfor accepterer man, at det er sådan? Eller lad mig formulere det på en anden måde: Hvordan kan man på den ene side kritisere princippet nu, men samtidig sige, at når det handler om CO2-afgifter, vil man gerne øge omfordelingen – altså opkræve skatter og afgifter med den ene hånd og så lave omfordeling med den anden?

Kl. 16:39

Tredje næstformand (Karsten Hønge):

Ordføreren.

Kl. 16:39

Carsten Bach (LA):

Det er jo, fordi det i forhold til grøn omstilling, når vi taler om det på samfundsniveau, gælder om at få samfundet som helhed igennem den grønne omstilling. Og som jeg også indikerede i min ordførertale, er det her jo noget, hvor det er sådan, at hvis én branche ikke byder ind her, vil der være andre brancher, der skal byde ekstra meget ind. Det vil skævvride, og det vil samfundsøkonomisk være mindre hensigtsmæssigt, og det er derfor, at vi er nødt til at have en ensartet klimaafgift, som dækker alle brancher, og det gælder også landbruget.

Kl. 16:40

Tredje næstformand (Karsten Hønge):

Næste korte bemærkning er til hr. Søren Egge Rasmussen, Enhedslisten.

Kl. 16:40

Søren Egge Rasmussen (EL):

Altså, der kan vel ikke være nogen nyhedsværdi i, at partier, der er med i en aftale, der har forligskarakter, stemmer for de lovforslag, der loyalt udmønter det, der står i den aftale. Nu kaldte ordføreren det et rødt kludetæppe, altså den her aftale, der blev indgået dengang. Og jeg synes da, det er lidt mærkeligt, når man kan se, at det er Socialdemokratiet, Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Nye Borgerlige, Liberal Alliance og Kristendemokraterne – det er altså et rødt kludetæppe ifølge ordføreren. Det synes jeg altså ikke man kan karakterisere det som. Jeg er godt klar over, at der er nogle elementer i det, som ordføreren så ikke kan lide, og jeg vil give ordføreren helt ret; den der administration på 7 mio. kr. om året synes vi også er alt for stor. Men vi fik at vide, at det var den bedste løsning. Vi havde sådan set på bordet, at der var andre, der kunne administrere det. Det var sådan set fuldt ud i spil. Jeg synes også, det er et for stort beløb, og så forventer jeg jo til gengæld, at de virkelig leverer kvalitet.

Kl. 16:41

Tredje næstformand (Karsten Hønge):

Ordføreren.

Kl. 16:41

Carsten Bach (LA):

Jeg er altid begejstret, når hr. Søren Egge Rasmussen og jeg kan være enige om noget, og det er vi så i den her sammenhæng – ironi kan også forekomme. Det er for mig at se uheldigt, at vi indfører det ene system efter det andet, hvor bureaukratiet hober sig op, og der er jo her tale om nærmest 10 pct. i direkte administrationsomkostninger. Det kan jeg kun beklage. Det er ikke Liberal Alliances indgangsvinkel til tingene, kan man sige, at vi skal have skatte- og afgiftskroner ind omkring statskassen for at få dem reduceret og så udbetale dem igen. Det mener vi er unødvendigt. Vi mener jo, at markedskræfterne kunne have klaret det. Det her er mere udtryk for sådan en udpeg vinderen-strategi, som huserer på venstrefløjen, og når jeg siger, at det er »et overvejende rødt kludetæppe«, så er det, fordi aftalen er indgået på et tidspunkt, hvor der var et rødt flertal i Folketinget.



Kl. 16:42

Tredje næstformand (Karsten Hønge):

Spørgeren.

Kl. 16:42

Søren Egge Rasmussen (EL):

Hvis jeg skal fremhæve en ting, hvor ordførerne og jeg ikke er enige, så må man sige, at den her aftale omkring Plantefonden favoriserer økologien – mindst halvdelen af beløbet skal gå til økologiske projekter. Og det er ikke en tilfældighed; det er en politisk prioritet, som Enhedslisten bl.a. har været med til at sikre. Og det kan sådan set være med til at udvikle den økologiske produktion i Danmark, og der står jo også i aftalen, som Liberal Alliance er med i, at vi går efter, at der skal være en økologistrategi, der sikrer, at den økologiske produktion bliver fordoblet på mange parametre. Det er så det, ordføreren støtter. Er ordføreren enig i det?

Kl. 16:42

Tredje næstformand (Karsten Hønge):

Ordføreren.

Kl. 16:42

Carsten Bach (LA):

Jeg vil godt her fra Folketingets talerstol afsløre, at jeg også køber økologiske produkter. Og det tænker jeg at der er rigtig mange af forbrugerne der gør. Det kaldes jo markedskræfter, og jeg ville ønske, at der var en fuldstændig ensartet tilgang til at støtte, sådan at hverken den ene eller den anden produktionsform blev favoriseret, men at det var forbrugerne, der ene og alene bestemte, hvad for en fødevareproduktion der er i Danmark.

Kl. 16:43

Tredje næstformand (Karsten Hønge):

Næste korte bemærkning er til hr. Erling Bonnesen, Venstre.

Kl. 16:43

Erling Bonnesen (V):

Tak for det. Nu kender jeg også ordføreren som en god og seriøs politiker, og tidligere har vi også haft mange gode samtaler osv. Jeg hæftede mig også lige ved ordførerens udtryk et rødt kludetæppe. Og jeg er da enig i, at det da er en skam, at ordføreren ikke var med i rummet på det tidspunkt, for jeg er ret sikker på, at ordføreren ikke ville have brugt det udtryk, hvis ordføreren havde oplevet, hvordan vi fra blå side fik sikret, at vi fik flere penge ind, og sikret, at landmænd skal kompenseres for udtag af arealer osv. osv. – taletiden rækker slet ikke til at markere alle de blå ting, vi fik med. Så jeg vil godt bare lige for god ordens skyld og sådan set som en hjælp til ordføreren sige, at jeg tror, at det er klogt, at ordføreren lige fjerner det der ordvalg med det røde kludetæppe og så klart og tydeligt får sagt, at Liberal Alliance selvfølgelig står hundrede procent på mål for den aftale her. For selvfølgelig stemmer man da for, når man er en del af aftalen. Man kan ikke både blæse og have mel i munden.

Kl. 16:44

Tredje næstformand (Karsten Hønge):

Ordføreren.

Kl. 16:44

Carsten Bach (LA):

Det er fuldstændig korrekt. Tak for rosen – sådan forstod jeg i hvert fald den første del af spørgerens bemærkning. Jeg kan igen bekræfte, hvad jeg også helt bevidst jo faktisk nævnte to gange i min ordførertale, at Liberal Alliance selvfølgelig stemmer for det her, fordi vi er en del af aftalekredsen. Igen vil jeg sige, at når jeg bruger udtrykket et rødt kludetæppe, er det, fordi der på det tidspunkt, aftalen blev indgået, var et rødt flertal i Folketinget. Jeg tror også, det var fru Pernille Vermund, jeg fik takket for, at de borgerlige partier jo netop også måske dækkede lidt af for Liberal Alliance i en situation, hvor Liberal Alliances folketingsgruppe ikke var helt så stor, som den heldigvis er nu. Så også tak til spørgeren for at være en af de forhandlere, som jeg er sikker på har været den rigtige fødselshjælper til den her aftale.

Kl. 16:45

Tredje næstformand (Karsten Hønge):

Spørgeren.

Kl. 16:45

Erling Bonnesen (V):

Jeg erindrer tydeligt et stærkt blåt sammenhold og en stærk blå tilgang til at gå sammen ind i den her landbrugsaftale dengang. Det er godt fælles gods, og det skal vi også glæde os over sådan en dag som denne. Jeg synes, det er ærgerligt, at ordføreren ikke havde fornøjelsen af at være med, men man kan ikke både blæse og have mel i munden, så når man indgår en aftale, står man på mål for hele aftalen. Er ordføreren enig i det?

Kl. 16:45

Tredje næstformand (Karsten Hønge):

Ordføreren.

Kl. 16:45

Carsten Bach (LA):

Det er Liberal Alliance selvfølgelig fuldstændig enige i. Jeg glæder mig også, som jeg også svarede til fru Pernille Vermund, meget til det første aftalemøde, også for at se, hvordan Venstres ordfører reagerer i de politiske drøftelser fremadrettet efter at være kommet i regering med bl.a. Socialdemokratiet.

Kl. 16:45

Tredje næstformand (Karsten Hønge):

Tak til hr. Carsten Bach. Næste ordfører er fru Lise Bertelsen, Det Konservative Folkeparti.

Kl. 16:46

(Ordfører)

Lise Bertelsen (KF):

Jeg vil lige gøre opmærksom på, at jeg står her for ordfører Per Larsen.

Der er tale om et lovforslag, der skal implementere en del af landbrugsaftalen, som vi lavede i efteråret i en meget bred kreds af Folketingets partier. Som en del af den grønne omstilling giver det rigtig god mening, at vi fremmer udviklingen i retning af flere plantebaserede fødevarer. Med udsigt til ca. 40 pct. flere mennesker på kloden bliver der også som udgangspunkt behov for 40 pct. flere fødevarer. Danmark har en helt unik mulighed for at blive førende i udvikling og fremme af flere plantebaserede fødevarer. Derfor giver det også god mening at oprette Fonden for Plantebaserede Fødevarer.

Vi har et enkelt spørgsmål om lovforslaget, bl.a. om antallet af organisationer repræsenteret i fondens bestyrelse, som vi vil stille under udvalgsbehandlingen, som vi ser frem til. Tak for ordet. Vi stemmer for.

Kl. 16:47

Tredje næstformand (Karsten Hønge):

Der er ingen korte bemærkninger. Tak til fru Lise Bertelsen. Næste ordfører er hr. Søren Egge Rasmussen, Enhedslisten.

Kl. 16:47

(Ordfører)

Søren Egge Rasmussen (EL):

Den animalske produktion lægger beslag på 80 pct. af det danske landbrugsareal og 70 pct. af det globale landbrugsareal. Foder til alle husdyrene kommer der nogle fødevarer ud af – æg, mælk og kød – men der er et enormt ressourcespild ved at lave animalske fødevarer og samtidig en stor klimabelastning og en alt for stor kvælstofforurening, hvilket vi i Danmark skal løse med CO2-afgifter på landbruget og handlinger, så vi kan komme til at leve op til EU's vandrammedirektiv.

Plantefonden fik Enhedslisten, SF og Radikale defineret og indarbejdet i landbrugsaftalen fra oktober 2021. Nu står vi med lovforslaget, som får Plantefonden til at blive til virkelighed. Jeg glæder mig over, at Enhedslisten har været med til at sikre, at der bliver en Plantefond, som årligt udbetaler 85 mio. kr. i alt, 680 mio. kr. på 8 år og ikke mindst også det, at halvdelen af projekterne skal være økologiske. Derudover er der også i landbrugsaftalen afsat en særlig støtteordning, et eco-scheme, på 580 mio. kr. til plantebaserede fødevarer, altså endda årligt, og så er der 3,5 mia. kr. over perioden til arealstøtte, så det økologisk dyrkede areal kan fordobles frem mod 2030. Der skal udarbejdes en strategi for økologi, så der kan opnås en fordobling af det økologiske areal, fordobling af økoeksporten og fordobling af det økologiske salg på hjemmemarkedet frem mod 2030. Der skal udvikles en strategi for grønne proteiner, både til dyr og mennesker, og der skal udarbejdes en handlingsplan for plantebaserede fødevarer. Det er alle gode elementer i landbrugsaftalen.

Vi har nogle klimakostråd, og det er jo de officielle kostråd for god sundhed og klima. Det er anbefalinger til mad og drikke, som er sund og samtidig klimavenlig. I de anbefalinger står der, at man sådan set skal spise mindre kød og komme frem til at skrue op for bælgfrugterne. Der må man bare erkende, at det, der i øjeblikket kan vælges i butikkerne, i høj grad er importerede bælgfrugter. Og der ligger sådan set et kæmpe potentiale i at komme tilbage til at dyrke de ærter, som vi tidligere har gjort i Danmark, og få danskerne til at spise dem, som man gjorde tidligere i Danmark. Befolkningen bør spise mindre animalsk kost og mere plantebaseret kost. Det vil styrke folkesundheden. Vi skal have flere proteiner fra plantebaseret kost. Vi har jo store problemer med type 2-diabetes, hjerte-kar-sygdomme og visse typer kræft, hvilket sådan set kan have sin årsag i, at danskerne spiser så meget kød.

Vi står med en ny plantebranche, som bl.a. består af nye, mindre firmaer, som har et stort potentiale både på hjemmemarkedet og på eksportmarkedet. Og vi står med en plantebranche med nye behov og udviklinger, der ikke bare lige finder en medfinansiering til deres gode idéer. Det kunne være efteruddannelse af køkkenmedarbejdere, oprettelse af en ny vegetarisk kokkeuddannelse, eksportfremstød fra mindre virksomheder, som laver plantebaserede fødevarer, og det kunne være afprøvning af gamle ærtesorter. Det ville være inden for Plantefondens virke.

Men vi har altså et problem, der skal løses. Det skal løses, minister. Hvorfor skal Plantefonden opstarte på dårligere vilkår end landbrugets eksisterende fonde? Det skal være muligt at støtte med 100 pct. finansiering fra Plantefonden, ligesom det er i andre landbrugsfonde. Af den bekendtgørelse om Plantefonden, som er blevet sendt i høring, fremgår det, at man kun har søgt om gruppefritagelse i forhold til EU's statsstøtteregler. Konkret betyder det, at fonden – altså Plantefonden – som det ser ud nu i en række tilfælde kun vil kunne støtte indsatser med 50-70 pct., og at der således kræves egenfinansiering.

Jeg kan ikke lade være med at tænke: Hvem er det, der modarbejder, at Plantefonden skal blive en succes? Loven træder i kraft den 1. marts 2023, og vi bør også sikre, at næste ansøgningsrunde kan give nogle støttetilsagn tidligere, end man måske forventer. Jeg synes, det skal være den 1. september. Vi har haft ca. 4 måneder med valgkamp, regeringsdannelse og en regeringsopstart, som er gået lidt langsomt. Og nu er der så 7 mio. kr. til at administrere fonden, og der må man altså også kunne sikre og kræve, at der er noget fremdrift i Plantefonden, så vi får pengene ud at arbejde.

Jeg håber, at bestyrelsen kommer godt i gang og vedtager en strategi og en handlingsplan, som kan styrke fremdriften for plantebaserede fødevarer. Jeg og Enhedslisten ser frem til at være med til at stemme for det lovforslag. Nuværende fonde har ifølge Altinget i 2022 bevilget 28 mio. kr. til afsætningsfremme af animalske produkter i Danmark og 7 mio. kr. til den vegetabilske sektor i Danmark. Bl.a. derfor er der brug for den her nye Plantefond, og jeg glæder mig også over, at Plantefonden bliver oprettet med midler fra Promilleafgiftsfonden, så det sådan set er afgifter på pesticider, som er med til at sikre, at vi får en Plantefond, som kan være med til at udvikle det danske landbrug, så vi kommer frem til at levere flere fødevarer til mennesker og mindre svinefoder.

Kl. 16:52

Tredje næstformand (Karsten Hønge):

Der er en kort bemærkning til fru Pernille Vermund, Nye Borgerlige.

Kl. 16:52

Pernille Vermund (NB):

Tak for det. Vi skal spise flere ærter, lyder det fra ordføreren. Og jeg elsker ærter, så det er fint med mig, så længe det er frivilligt.

Jeg stillede tidligere et spørgsmål til SF's ordfører, som handlede om, om den her grønne omstilling skulle være ikke bare tvungen, men også have omkostninger for danskerne – forstået på den måde, at det skulle være dyrere for danskerne at lægge kød i indkøbskurven. Jeg kunne godt tænke mig at høre, hvor Enhedslisten står på det punkt.

Kl. 16:53

Tredje næstformand (Karsten Hønge):

Ordføreren.

Kl. 16:53

Søren Egge Rasmussen (EL):

Altså, vi kommer jo til en dag, hvor der er en anbefaling til, hvordan vi indfører en CO2-afgift – og det kan nærmest kun ske på en måde, hvor animalske produkter bliver lidt dyrere. Så det kommer til at koste, hvis man vil fortsætte med at spise lige så meget kød som nu.

Men der er jo den valgmulighed, at man ændrer sine kostvaner, og jeg synes, vi skal vinde på den gode smag. Altså, der skal ikke være nogen tvang til at spise halvkogte røde bønner. Vi skal have noget kost, der smager godt, og jeg er imponeret over, hvad mange, der arbejder i køkkener, formår at lave af omstilling i forhold til at have mindre kød på tallerkenen.

Så jeg er sådan set fortrøstningsfuld, i forhold til at vi sagtens kan komme frem til, at danskerne bliver mætte på en sundere måde ved at spise mindre kød, men vi er altså ikke for tvang. Jeg synes, det er rigtig godt med de steder, hvor man tilbyder skolemad. Det er en god løsning. Er det tvang? Man må vel godt tage sin madpakke med. Men jeg mener sådan set, at vi kommer frem til en situation, hvor kød bliver dyrere. Det er jeg overbevist om.

Kl. 16:54

Tredje næstformand (Karsten Hønge):

Spørgeren.

Kl. 16:54

Pernille Vermund (NB):

Det synes jeg jo er rigtig ærgerligt, og jeg tænker også, at der vil være rigtig mange danskere derude, som i forvejen er ramt på pengepungen – ikke bare nu, men også generelt – som får sværere ved at købe kød.

Altså, det er nemt for os, der sidder her og har vores gode vederlag, at sige, at vi lægger et par gode bøffer i indkøbskurven; jeg vil gerne købe økologisk; jeg vil gerne købe det, som smager af meget, og som derfor også koster lidt mere. Det er noget sværere for den familie, som er tvunget til at købe de billige produkter udefra, hvis der overhovedet er kød på bordet.

Så erkender ordføreren, at det her også kan have en social slagside, og at Enhedslisten dermed er villige til at gøre det sværere for dem, der har færrest penge, at købe gode produkter?

Kl. 16:54

Tredje næstformand (Karsten Hønge):

Ordføreren.

Kl. 16:54

Søren Egge Rasmussen (EL):

Vi er helt klart der i Enhedslisten, hvor vi meget gerne vil være med til at hæve overførselsindkomsterne for de danskere, som i øjeblikket får allermindst – og så vil de jo have bedre råd til at købe den kost, som de gerne vil købe.

Jeg er slet ikke i tvivl om, at der i øjeblikket, med de høje energipriser og fødevarepriser, er mange danskere, der ikke kan få husholdningsbudgettet til at hænge sammen og dermed køber mindre kød, for kødet er jo også steget i pris og steget forholdsvis meget. Så vi stiller os på de fattige danskeres side – ingen tvivl om det.

Kl. 16:55

Tredje næstformand (Karsten Hønge):

Den næste korte bemærkning er til hr. Peter Kofod, Dansk Folkeparti.

Kl. 16:55

Peter Kofod (DF):

Tak for det. Jeg er nødt til at tage ordet, for ordføreren nævnte det her med, at kød gerne måtte være dyrere. Og jeg må sige, at jeg godt nok er bekymret for de folkepensionister eller førtidspensionister, der ikke har særlig meget, eller den enlige mor, der eksempelvis ikke har råd til at foretage store kødindkøb til sine børn. Hvad er Enhedslistens svar til de mennesker? Er det bare, at man så bare vil bruge mere på det offentlige forbrug alle mulige andre steder? Jeg må jo sige, at det i mine ører lyder, som om det vil være enormt ulighedsskabende i vores samfund, og det er bekymrende for mig.

Kl. 16:56

Tredje næstformand (Karsten Hønge):

Ordføreren.

Kl. 16:56

Søren Egge Rasmussen (EL):

Jeg håber da, at ordføreren kun beder om ordet, når ordføreren har lyst til at diskutere. Jeg er bekymret for de fattigste danskere, fordi de har for lave indtægter, og det er sådan set deres dårlige økonomi, der medfører, at de ikke råd til at købe det, de plejer at købe. Vi har bl.a. de her 25.000 børn, som egentlig skulle have haft noget hjælp, men som regeringen fuldstændig svigter i øjeblikket, og der er ingen tvivl om, at der i de familier er for få penge til at købe det, man plejer at købe. Det er jo ikke noget, den her Plantefond går ind og løser, men vi kommer ind i noget her, hvor vi udvikler nye produkter, og hvor vi får noget, som ernæringsmæssigt har et helt fint indhold af protein og andre næringsstoffer, og som kan erstatte meget af det kød, som danskerne spiser lige nu, og det kan godt være billigere. Så vi hjælper jo sådan set danskerne ved at lave en Plantefond, der er med til at støtte udviklingen af nye fødevarer, som skal være tilgængelige for alle.

Kl. 16:57

Tredje næstformand (Karsten Hønge):

Spørgeren.

Kl. 16:57

Peter Kofod (DF):

For at skære det helt ind til benet: Anerkender ordføreren ikke, at højere priser på kød vil være ulighedsskabende? Jeg havde den tanke, at Enhedslisten slog sig op på at bekæmpe uligheden i det danske samfund.

Kl. 16:57

Tredje næstformand (Karsten Hønge):

Ordføreren.

Kl. 16:57

Søren Egge Rasmussen (EL):

Altså, man må sige, at når den her regering har en politik, der går ud på at lave en skatteomlægning, som fuldstændig glemmer de mennesker, der er på overførselsindkomst, så er det jo det, der skaber den øgede ulighed. Når man giver rabatter til dem, der har en lønindkomst, og glemmer dem på overførselsindkomst, så er det jo det, der er med til at skabe ulighed, og som gør, at danskerne kan købe de fødevarer, de plejer at købe. Så den præmis anerkender jeg overhovedet ikke. Men vi kommer altså til at stå over for den virkelighed, at vi har en CO2-afgift på landbruget, og det har sådan nogle konsekvenser – det er der ingen tvivl om.

Kl. 16:57

Tredje næstformand (Karsten Hønge):

Tak til hr. Søren Egge Rasmussen. Næste ordfører er hr. Christian Friis Bach, Radikale Venstre.

Kl. 16:58

(Ordfører)

Christian Friis Bach (RV):

Tak for det. For godt en time siden talte jeg med Torben Matthiesen, en af mine gode landmandsvenner. Han har et større landbrug nede på Falster, hvor han faktisk både har dyrket konventionelt, biodynamisk og økologisk, og han har været helt fremme omkring introduktionen af nye ærter og bønner, bl.a. edamamebønnen, som smager helt fantastisk, hvis man bare lige tager den med flagesalt og lidt citron, og det har han været meget optaget af sammen med en gruppe landmænd nede på Falster. Men nu meddelte den belgiske virksomhed Ardo her i september, at de desværre lukker fabrikken i Orehoved og lageret nede i Nyborg, og dermed står de her producenter nu uden en fabrik, der kan aftage de ærter og bønner, som de har lavet. Men de vil rigtig gerne. Ærter og bønner er jo rigtig gode i et sædskifte, og derfor vil de rigtig gerne producere langt mere. Jeg håber, der er nogle pensionskasser, der hører den opbakning, der er til plantebaserede fødevarer her, og nogle investorer, for vi skal have 100 mio. kr., så vi kan få gang i fabrikken igen sammen med Producentforeningen. De vil rigtig gerne det her, men de mangler en investering i den fabrik; det er det, der skal til, for at den kan fortsætte.

For nogle år siden mødte jeg nogle unge fra Niger. De ville simpelt hen så gerne have nogle produkter og landbrugsvarer fra Niger til Danmark, og så spurgte jeg: Hvad er det bedste, I laver i Niger? Og så sagde de, at det er niébébønner. Jeg vidste ikke, hvad det var, men vi har så fået nogle af dem til Danmark, og med fare for nu at blive beskyldt for, at jeg plejer kommercielle interesser fra talerstolen, vil jeg bare sige, at det har jeg kun tabt penge på. Men de her niébébønner er helt fantastiske. Man behøver ikke at koge dem; man skal bare komme dem i vand. De smager fuldstændig som ærter. Og de her bønner er Nigers stolthed; de er virkelig gode.

Det her siger jeg alt sammen bare for at sige, at jeg ikke kommer til at stå og fordømme eller kritisere landmænd, der producerer kød, eller dem, der sælger kød, eller dem, der spiser kød, hvis de gør det inden for de regler, vi har vedtaget i det her Folketing. Men jeg vil utrolig gerne inspirere, opmuntre og støtte alle dem, som vil kaste sig ud i produktionen af plantebaserede fødevarer eller forbruget eller i at spise dem, for der er så meget god energi i det, der er en positiv dagsorden, en klimagevinst, en sundhedsgevinst, en samfundsgevinst, og der er ikke mindst rigtig meget inspiration at hente. Det er jo derfor, jeg også er meget glad for den her fond og det her initiativ, vi nu skaber sammen, og jeg håber, at det kan skabe bredere opbakning i hele erhvervet.

Der er et par ting, jeg synes vi lige skal have på plads. Det ene er, at vi skal have en lidt hurtigere sagsbehandling end det, der måske ligger i forarbejdet her. Jeg håber, at vi kan komme til at dele penge ud allerede i august i år, og at vi kan få den samme sagsbehandling, som ligger i nogle af de andre fonde – så lidt mere hurtighed. Jeg håber også, at vi udnytter alt, hvad vi kan, inden for statsstøtteloven. Jeg synes sådan set, det er et sundt princip, at hvis man får penge, lægger man også nogle selv. Det står jeg sådan set på mål for. Men vi må bare erkende, at der er nogle iværksættere, foreninger, mellemstore virksomheder og organisationer, som måske ikke kan være med, hvis ikke vi kan give støtte op til 100 pct., så lad os prøve at se, om ikke vi kan være fleksible og få det derop for dem, der har brug for det.

Og så håber jeg, at vi kan få den nationale handlingsplan på plads meget snart – en handlingsplan, hvor vi både bygger på de analyser, der er lavet af universiteterne, og får nogle konkrete, gode og stærke målsætninger både for produktion og forbrug, så vi kan få alle med: landbruget, landbrugets organisationer, skolerne, fagbevægelsen og organisationerne. Vi skal have ændret kokkeuddannelsen, så man ikke har 163 sider om kødbaserede madvarer og så 3 sider om plantebaserede fødevarer. Der er rigtig mange ting, vi skal gøre for at inspirere til de plantebaserede fødevarer.

Men det her er et rigtig godt skridt. Og gør vi det godt, får vi genåbnet den fabrik, så landmændene kan være med, og får vi inspireret forbrugerne, så de vælger de her plantebaserede fødevarer, tror jeg faktisk, at vi også internationalt med den her fond og de initiativer, vi tager i handlingsplanen, som forhåbentlig kommer snart, kan være med til at inspirere langt ud over Danmarks grænser til, hvordan vi kan sikre flere plantebaserede fødevarer. Tak.

Kl. 17:02

Tredje næstformand (Karsten Hønge):

Der er en kort bemærkning til hr. Søren Egge Rasmussen, Enhedslisten.

Kl. 17:02

Søren Egge Rasmussen (EL):

Jeg vil også benytte lejligheden her til at sige tak til De Radikale for det forløb, vi havde sammen under landbrugsforhandlingerne – jeg er godt klar over, at det var en anden ordfører – og det, at vi holdt fast i, at der skulle være en væsentlig Plantefond med et beløb, som blev større og større, som forhandlingerne gik. Vi kunne måske være endt meget højere, hvis det havde trukket endnu mere ud.

Jeg synes, at ordføreren nævner et par punkter, som vi skal have gjort bedre via udvalgsbehandlingen, og det er jo bl.a. det her med at sikre en hurtigere sagsbehandling, end man måske ellers kunne forestille sig. Og der synes jeg, det er rimeligt at kigge på, hvad de andre fonde kan, også med respekt for, at der nu er en ny bestyrelse, og at de skal lave en strategi og handlingsplan, men måske kunne de godt behandle den næste ansøgningsrunde, uden at man har hele handlingsplanen og strategien på plads. Det kunne være, at man kunne prøve at kigge på, hvad der har været af afløb, og hvad der har været af ansøgninger tidligere, og så den der statsstøtte, og at vi skal frem til at ligestille den her Plantefond.

Så er ordføreren enig i, at vi skal frem til at ligestille den her Plantefond med de andre landbrugsfonde?

Kl. 17:03

Tredje næstformand (Karsten Hønge):

Ordføreren.

Kl. 17:03

Christian Friis Bach (RV):

Tak til hr. Søren Egge Rasmussen og til de øvrige partier, både fra rød og blå blok, som vi samarbejdede med om at fremme det her, og vi var glade for, at vi kunne være med til at sikre Plantefondens etablering. Og ja, jeg nævnte præcis de to emner i min tale, både det her med en hurtigere sagsbehandling, så der ikke er nogen, der kommer i klemme i slippet mellem de forskellige fonde, og at vi netop skal udnytte statsstøttereglerne så meget, vi kan, men som sagt også det her, som jeg anførte, om, at der bestemt også er et godt princip i, at man nogle gange lægger nogle penge for at få nogle penge, men at der kan være små iværksættere og mellemstore virksomheder og foreninger, som ikke kan gøre det, og at vi så skal prøve at udnytte de statsstøtteregler, vi kan, og sikre, at de kan få op til 100 pct.

Kl. 17:04

Tredje næstformand (Karsten Hønge):

Spørgeren.

Kl. 17:04

Søren Egge Rasmussen (EL):

Jeg synes, det var interessant, at ordføreren var inde på, hvad der var de bedste bønner. For mig er de små nicaraguanske bønner de allerbedste, og dem kan man ikke købe i Danmark, desværre.

I forhold til det her med kokkeuddannelsen og det at komme frem til, at vi måske har flere kokkeuddannelser i Danmark, er det jo lidt grotesk, at man kan tage en kokkeuddannelse, og at man så nærmest udelukkende skal undervises i at producere kød på tallerkenen, og der er altså nogle unge mennesker, som fravælger den uddannelse. Så jeg synes faktisk, der er plads til en vegetarisk kokkeuddannelse, og jeg kunne godt tænke mig at høre, om ordføreren er enig i, at det er noget, vi skulle arbejde videre efter, altså at man sådan set kan vælge en kokkeuddannelse inden for det vegetariske.

Kl. 17:05

Tredje næstformand (Karsten Hønge):

Ordføreren.

Kl. 17:05

Christian Friis Bach (RV):

Tak for det. Jeg ved jo, at Folketinget har et øllaug. Måske skulle vi lave et bønnelaug, hvor vi kan sidde og teste og smage, for jeg vil fastholde, at niébébønnerne er betydelig bedre end de bønner, som ordføreren nævner. Men der er en fantastisk variation og diversitet inden for ærter og bønner, som vi slet ikke har set endnu i det danske køkken, og det skal vi fremme, også gennem kokkeuddannelsen.

Jeg kender forslagene om at etablere en plantebaseret kokkeuddannelse. Jeg tænker, at det vil være bedre at få det ind i de eksisterende kokkeuddannelser, hvis vi kan det, og netop få ændret den bog med opskrifter, som de i dag bruger, og få langt flere plantebaserede fødevarer ind i de eksisterende uddannelser. Men lad os se på det, når handlingsplanen kommer.

Kl. 17:06

Tredje næstformand (Karsten Hønge):

Tak til hr. Christian Friis Bach, også for udveksling af opskrifter. Næste ordfører er hr. Peter Kofod, Dansk Folkeparti. Jeg insisterer på, at næste ordfører er hr. Peter Kofod.

Kl. 17:06

(Ordfører)

Peter Kofod (DF):

Tak for det, formand. Dansk Folkeparti indgik i oktober 2021 aftalen om landbruget med en stribe andre partier, der jo allerede har redegjort glimrende for lovforslaget, så det skal jeg lade være med at gå ind i. Men sagen er den, at vi fuldstændig vedstår os de aftaler, vi indgår, både de dele, vi måtte være meget glade for, og også de dele, der måske ikke siger os helt så meget, og det er så en af de dele af aftalen, vi er ved i dag. Men det er jo godt, at andre er glade.

Jeg vil sige det på den måde, at vi støtter det frie valg et hundrede ti procent. Jeg kommer ikke til at stå på den her talerstol og sige til danskerne, at de skal spise mere af det ene og mindre af det andet, for jeg stoler på danskerne. De må fuldstændig selv vurdere, hvad de vil putte i indkøbskurven, og hvad de vil lade ligge i køledisken – ingen tvivl om det. Jeg bryder mig ikke om formynderi, jeg bryder mig ikke om at få at vide, hvad jeg selv skal spise, så jeg vil lade det være fuldstændig op til danskerne, hvad de har lyst til.

Forslaget her handler jo om, at vi nedsætter en fond, hvor en stribe organisationer kan indstille medlemmer, som skal udvide tilgængeligheden eller i hvert fald udbuddet på sigt af plantebaserede alternativer, og det kan folk jo købe til den tid, hvis de kan lide det, og ellers kan de lade være. Vi støtter selvfølgelig forslaget. Tak.

Kl. 17:08

Tredje næstformand (Karsten Hønge):

Der er ingen korte bemærkninger. Tak til hr. Peter Kofod. Næste ordfører er fru Pernille Vermund, Nye Borgerlige.

Kl. 17:08

(Ordfører)

Pernille Vermund (NB):

Tak for det. Hvor er det en ære at stå her for første gang som landbrugsordfører. Der går jo ikke så lang tid, før jeg ikke er ordfører for det hele længere, og så har jeg fået mulighed for at vælge mine egne ordførerskaber, og det her er et af dem, jeg er rigtig glad for at have fået.

Forslaget, som vi behandler i dag, er jo som nævnt en udmøntning af en del af landbrugsaftalen – en aftale, som Nye Borgerlige spillede en meget aktiv rolle i. Eller i virkeligheden var det nok mere aftalen, der spillede en aktiv rolle for Nye Borgerlige; det ved jeg ikke helt. Vores holdning er klart den, at både dansk landbrug og danske landmænd er blandt de dygtigste i verden. Og dansk landbrug er også blandt de landbrug i verden, der er bedst til at omstille sig de mange mere eller mindre rimelige krav, der stilles af politikere, og dem har der undertiden været rigtig mange af.

Dansk landbrug er ikke alene en væsentlig del af vores kultur, vores landbrug skaber også job til tusindvis af danskere og udlændinge i Danmark, både i landbruget, men også i følgeerhvervene omkring landbruget. Dansk landbrug har stor betydning for de dele af landet, som ikke ligger tættest på storbyerne, og dermed har dansk landbrug også en vigtig betydning for den kultur, der er ude i landet i dag. Og så er der jo ikke mindst det lille element, at dansk landbrug skæpper godt i statskassen. Det er nævnt tidligere i debatten i dag, at vores velfærd nyder godt af, at landbruget bidrager positivt.

Så for os i Nye Borgerlige og for mig som person har det været fuldstændig afgørende at kaste os helhjertet ind i kampen for, at dansk landbrug bliver udviklet og ikke afviklet. Derfor bed vi os også fast i forhandlingsbordet, og derfor deltog jeg personligt som formand under forhandlingerne, selv om vi kun var fire mand i partiet, og derfor er jeg også rigtig glad for, at vi efter et langt og sejt forhandlingsforløb endte med en aftale, der trods alt var bedre end det, der oprindelig lå på bordet. Det var en aftale, hvor den hedengangne borgerlige opposition faktisk formåede at stå sammen, at arbejde sammen, og det var et samarbejde, som jeg var rigtig glad for, og som jeg også troede på vi kunne bringe videre frem. Det endte så ikke der.

Lad os ikke dvæle ved det. Lad os holde fast i, hvad vi behandler i dag. Når vi er en del af aftalen, står vi selvfølgelig også på mål for alle dele af aftalen, inklusive den del, som ikke er groet i vores baghave, og det er jo ikke nogen hemmelighed, at når vi taler omfordeling, altså planøkonomi, at kræve pengene op af lommen på virksomheder og borgere med den ene hånd for så at omfordele med den anden hånd til det, man tror bliver fremtiden, så er det ikke borgerlig politik, og det er definitivt heller ikke Nye Borgerliges politik. Derfor er det, vi behandler i dag, ikke groet i vores baghave, men som sagt må vi stå last og brast om alle dele af aftalen, og det gør vi også.

Vi vil undervejs i udvalgsbehandlingen spørge ind til de detaljer, der er i forslaget her, som bl.a. handler om at sikre, at den, selv om vi ikke som udgangspunkt synes, det er den bedste løsning, når den nu bliver gennemført, bliver så smidig som muligt for landbruget. Det handler jo dels om ansøgningsfristerne, det handler også om at sikre, at der er styr på økonomien. Hver gang vi taler omfordeling, er der nogle penge, der går til administration, både i det offentlige, men også for de virksomheder, som skal håndtere de her regler, og det kommer vi også til at følge nøje.

Med de ord støtter vi som sagt forslaget. Jeg vil gerne sige tak for ordet, og jeg står med et smil på læben over at være blevet landbrugsordfører.

Kl. 17:12

Tredje næstformand (Karsten Hønge):

Den første korte bemærkning er til hr. Christian Friis Bach, Radikale Venstre.

Kl. 17:12

Christian Friis Bach (RV):

Tak for det. Og tak for et fint indlæg fra fru Pernille Vermund. Jeg noterede mig bare, at fru Pernille Vermund stillede en række spørgsmål om CO2, og det vil jeg gerne kvittere for. Der findes jo en række landmænd, landboforeninger, Økologisk Landsforening og andre, som støtter en CO2-afgift på landbruget og er fulde af optimisme, med hensyn til at landbruget sagtens kan omstille sig, blive endnu mere dynamisk og udvikle sig, samtidig med at vi når de ambitiøse CO2-mål, som vi har sat os.

Forstår jeg det rigtigt, at fru Pernille Vermund ikke deler den optimisme?

Kl. 17:12

Tredje næstformand (Karsten Hønge):

Ordføreren.

Kl. 17:12

Pernille Vermund (NB):

Jeg synes, der er al grund til at være optimistisk på dansk landbrugs vegne, for dansk landbrug har, som jeg også sagde i min ordførertale, formået at udvikle sig – ikke på grund af det, der er blevet lagt ned over det fra politisk side, men på trods af det. Altså, vi har et landbrug i verdensklasse, og der er man ekstremt omstillingsparate.

Når det er sagt, tror jeg ikke, at der er nogen, der er i tvivl om, at når man påfører en afgift, får det konsekvenser. Det gør det for erhvervet, det gør det for følgeerhvervene, og det gør det for priserne for de danske forbrugere. Og det er vi dybt bekymrede for; vi er bekymrede for, at det her kommer til at koste arbejdspladser, og vi er frem for alt bekymrede for det, som vi jo hører fra socialisterne, uanset om det er Enhedslisten eller SF, altså at man er villige til at gøre det dyrere at være dansker. Det vil faktuelt være sådan, at det bliver dyrere at være dansker, hvis man påfører en CO2-afgift på dansk landbrug, og det er vi imod.

Kl. 17:13

Tredje næstformand (Karsten Hønge):

Spørgeren.

Kl. 17:13

Christian Friis Bach (RV):

Tak for svar. Men er det ikke rigtigt forstået, at dansk landbrug har været et af de mest produktive og effektive landbrug i omstillingsprocesser, og at hvis vi giver dem de rigtige signaler, kan de levere – og at der samtidig er brug for, at vi selvfølgelig når de internationale CO2-mål, som vi har sat os? Så jeg synes, det er en meget pessimistisk tilgang, som ordføreren – og tillykke med det nye ordførerskab – har til landbruget, og derfor vil jeg godt opfordre til igen at gå konstruktivt ind i de drøftelser, vi skal have, om at lave en CO2-afgift, som kan være med til positivt at omstille dansk landbrug.

Kl. 17:14

Tredje næstformand (Karsten Hønge):

Ordføreren.

Kl. 17:14

Pernille Vermund (NB):

Som jeg indledte med at sige før, er jeg ikke pessimistisk i forhold til landbruget. Danske landmænd er sindssygt dygtige og også omstillingsparate. Når det er sagt, så vil det få konsekvenser for udbuddet, og det er også det, vi hører fra venstrefløjen. Målet med en CO2-afgift er jo at nedbringe udledningen gennem at nedbringe produktionen. Når man nedbringer produktionen, altså forholdet mellem udbud og efterspørgsel, så stiger priserne, og det gør de også for de danske forbrugere, og det synes vi er dybt problematisk. Og vi synes, det er problematisk, at der vil være landbrug, der formentlig kommer til at lukke, og at der vil være arbejdspladser, der forsvinder – som konsekvens af, at man vil indføre en CO2-afgift på dansk landbrug.

Kl. 17:15

Tredje næstformand (Karsten Hønge):

Der er en kort bemærkning til fru Sascha Faxe, Alternativet.

Kl. 17:15

Sascha Faxe (ALT):

Tak for ordet. Jeg blev egentlig smittet af det ærede medlems begejstring for sit nye ordførerskab, og derfor har jeg lyst til at stille et spørgsmål. Der bliver talt om, at det har nogle konsekvenser, når man pålægger nogle afgifter. Det er helt korrekt, også set fra vores synspunkt, men jeg er nysgerrig på, hvordan ordføreren så ser på det i forhold til den subsidiering, vi har i landbruget, som jo også allerede har nogle konsekvenser for udbud og efterspørgsel. Hvad er holdningen i forhold til det? Skal vi også lægge den subsidiering ned, der i dag finder sted i landbruget?

Kl. 17:15

Tredje næstformand (Karsten Hønge):

Ordføreren.

Kl. 17:15

Pernille Vermund (NB):

I Nye Borgerlige så vi helst, at dansk landbrug ikke var på støtten. Vi er generelt imod omfordeling. Vi synes, det er et problem, at man har omfordeling, hvor man opkræver penge med den ene hånd, f.eks. fra landbruget, og så giver dem videre til støtteordninger med den anden. Et af problemerne er, ud over at det koster penge undervejs – der er penge, der går tabt undervejs til administration, både i landbruget og også i staten – at man ofte kommer til at støtte gårsdagens løsninger.

Hvis man nu havde afskaffet nogle andre afgifter eller skatter eller havde nedbragt andre afgifter eller skatter, så man sagde, at da det her er en forældet måde at lægge afgifter, at lægge skatter på et erhverv på, indfører vi noget nyt i stedet, så det som minimum havde været neutralt og helst været positivt, forstået på den måde, at det ville give skattelettelser og sikre, at det her ikke er noget, der gør konkurrencen med de lande, vi er i konkurrence med, hårdere, jamen så er det ikke, fordi vi er imod at omlægge skatter og afgifter – men at påføre en ny afgift og øge omfordelingen og dermed også være med til at støtte gårsdagens løsninger synes vi er et problem.

Kl. 17:16

Tredje næstformand (Karsten Hønge):

Så siger vi tak til fru Pernille Vermund. Den næste er ministeren for fødevarer, landbrug og fiskeri.

Kl. 17:17

Ministeren for fødevarer, landbrug og fiskeri (Jacob Jensen):

Tak for ordet, og tak for en, synes jeg, rigtig god debat om lovforslaget, som her bliver førstebehandlet. Det er vigtigt, at vi får en god debat om lovforslaget og det emne, som det drejer sig om i det hele taget. Plantebaserede fødevarer og plantebaseret kost er nemlig stadig nyt for mange. Det gælder både for forbrugere og for producenter.

Som flere af ordførerne på fin vis allerede har beskrevet, er det et udtryk for, at det var et bredt flertal af Folketingets partier, som indgik en aftale tilbage i efteråret 2021. Det var en aftale, som man måske kan tillade sig med et lidt fortærsket udtryk at kalde historisk. Men ikke desto mindre var den bred og omfangsrig på landbrugsområdet. Det er jo en aftale, som skal understøtte landbrugets udvikling mod at blive mere grøn og bæredygtig og på den måde være en del af den udvikling, som hele det danske samfund er inde i.

I aftalen besluttede vi bl.a., at der skal laves en handlingsplan for plantebaserede fødevarer, og at vi skal oprette en fond. Fonden skal bidrage til udviklingen af den plantebaserede fødevaresektor i Danmark, og vi aftalte, at der i alt skal anvendes 675 mio. kr. i fonden frem mod 2030. Det er de midler, som vi nu skal have ud at arbejde. Fonden kommer til at skubbe til en udvikling, hvor plantebaseret kost bliver en integreret del af fremtidens grønne, danske fødevareerhverv.

Jeg ser mindst to gode grunde til, at vi skal gøre det. For det første kan plantebaseret kost bidrage positivt til vores klima, vandmiljø og biodiversitet, og fonden får også et særligt fokus på økologi, som flere ordførere også har været inde på. Vi har faktisk aftalt, at fonden skal tilstræbe, at halvdelen af midlerne går til økologiske projekter. For det andet kan produktionen af plantebaserede fødevarer og grønne proteiner blive endnu et godt afsæt for at øge vores eksport og dermed styrke vores position internationalt.

Vi har i Danmark et stort potentiale til at udvikle og udbrede grønne madvarer til de danske tallerkener og til spisebordene i resten af verden. Vi er helt i front inden for gastronomien. Flere har sikkert lagt mærke til, at vi vandt det uofficielle verdensmesterskab Bocuse d’Or forleden. Jeg havde selv fornøjelsen af at være med til fejringen. Der var knap så mange ude på Slotspladsen, som der var, da håndboldherrerne var der, men ikke desto mindre er det et emne, som vel nok de fleste danskere har en holdning til, nemlig den mad, som vi spiser. Vi er internationalt kendt for vores tilgang til mad, for vores fødevaresektor og for vores landbrug. Med vores viden og vores entusiasme for mad og gastronomi er det oplagt, at vi også skal være blandt de bedste i verden til at skabe og inddrage plantebaseret mad i vores kost.

Jeg håber derfor – og jeg vil næsten gå så vidt som til at sige, at jeg også regner med det – at lovforslaget vil blive vedtaget, så fonden kan komme i gang med at arbejde, og så vi kan blive klogere på, hvordan den plantebaserede sektor kan blive udviklet, og så vi alle også kan blive klogere på den plantebaserede kost, og så landbrugssektoren får endnu et incitament til at omlægge dele af landbruget til plantebaserede fødevareafgrøder.

Fonden vil ikke få mig for bordenden; fonden vil få en ekstern bestyrelse, som træffer afgørelser om de enkelte ansøgninger. Fondens arbejde bliver politisk uafhængigt og får dermed også selvstændige rammer til at udføre sit arbejde, som vi kender det fra Grønt Udviklings- og Demonstrationsprogram. Med fondens struktur og dens gode formål mener jeg at vi har de rigtige forudsætninger for at fremme plantebaseret kost og plantebaseret fødevareproduktion i Danmark.

Med de ord vil jeg igen takke alle ordførerne for rigtig gode indlæg og for den positive modtagelse, og jeg ser også frem til udvalgsdebatten og udvalgsbehandlingen, så vi kan få lovforslaget vedtaget endeligt og dermed få fonden sat i gang med at arbejde. Tak for ordet.

Kl. 17:21

Tredje næstformand (Karsten Hønge):

Den første korte bemærkning er til hr. Søren Egge Rasmussen, Enhedslisten.

Kl. 17:22

Søren Egge Rasmussen (EL):

Tak. Jeg synes, det er godt, at ministeren bekræfter, hvad det er for et potentiale, der kan være i den her Plantefond og i det, at man udvikler et nyt spor i dansk landbrug. Jeg er også helt enig i, at når vi har vedtaget det her lovforslag, er vi færdige med arbejdet – så er der en Plantefond og en bestyrelse, som skal få det til at ske ud fra de ansøgninger, der kommer ind.

Jeg har hørt, at der er et arbejde i gang om at finde frem til en løsning, med hensyn til hvor høje støttesatser der kan gives fra den her fond. For jeg undrer mig meget over, at man ikke kan gøre ligesom i de andre landbrugsfonde, altså at man kan imødekomme en ansøgning med 100 pct. støtte. Og vi står jo her med en ny sektor, som bl.a. er små firmaer, som har gode idéer, men ikke en masse penge, og som sender ansøgninger ind til Plantefonden og så måske får en eller anden støtte til eksportfremme. Så jeg vil gerne høre, om ministeren kan løfte sløret lidt for, om vi kommer frem til, at der kan være nogle ansøgninger, som kan få 100 pct. støtte fra Plantefonden.

Kl. 17:23

Tredje næstformand (Karsten Hønge):

Ministeren.

Kl. 17:23

Ministeren for fødevarer, landbrug og fiskeri (Jacob Jensen):

Det er fuldstændig rigtigt, at der er nogle statsstøtteregler, som vi selvfølgelig skal følge, EU-statsstøtteregler, de såkaldte gruppefritagelser, hvor der kan ydes 100 pct. støtte i nogle tilfælde, men ikke i alle, og de regler fastsætter også forskellige støttesatser for de forskellige støttekategorier og for forskellige typer ansøgninger. Forskellen fra den her fond og så til eksempelvis Fonden for økologisk landbrug, som i daglig tale kaldes FØL, er også, at den her fond har et bredere sigte, altså der er simpelt hen et bredere ansøgningspotentiale, med hensyn til hvem der kan få støtte. Det er inden for netværk, det er inden for forskning, det er inden for forarbejdning, og det er også specifikke virksomheder. Og det gør en forskel i forhold til eksempelvis den økologiske fond.

Men jeg vil også sige, at jeg har bedt ministeriet om at igangsætte et arbejde med en egentlig statsstøttegodkendelse af fonden. Det betyder som sagt ikke, at alle ansøgere fra alle typer projekter vil kunne få 100 pct. i støtte, men det skyldes, at de 100 pct. i støtte til virksomheder antageligvis vil blive opfattet som statsstøtte, og det vil være i modstrid med EU's statsstøtteregler.

Kl. 17:24

Tredje næstformand (Karsten Hønge):

Spørgeren.

Kl. 17:24

Søren Egge Rasmussen (EL):

Jeg har noteret mig, at der er flere ordførere, der har interesse for det her, så jeg håber virkelig, at vi via udvalgsbehandlingen og også ud fra nogle af de spørgsmål, jeg allerede har sendt ind, kan få det belyst rigtig grundigt, så vi får Plantefonden i gang på bedst mulig vis.

Et andet element, som jeg ikke er helt sikker på at man har løst godt nok, handler om, hvornår vi kan få den næste udbetaling fra Plantefonden. For nu giver vi jo en stor støtte til administrationen af det, og så har jeg en forventning om, at det kan være en hurtig implementering. Så derfor spørger jeg også ind til, hvornår den næste udbetaling kan ske fra Plantefonden. Og det håber jeg også at udvalgsbehandlingen kan afklare.

Kl. 17:24

Tredje næstformand (Karsten Hønge):

Ministeren.

Kl. 17:24

Ministeren for fødevarer, landbrug og fiskeri (Jacob Jensen):

Det har jeg også selv en forventning om, vil jeg gerne sige til ordføreren. Altså, der er ikke noget fra min side, der holder det tilbage, men der er selvfølgelig det, at vi først lige skal have vedtaget lovforslaget. Loven træder efter planen i kraft den 1. marts. Så skal bestyrelsen nedsættes, og de skal i gang med at arbejde; der skal være en ansøgningsrunde, og de skal selvfølgelig vurdere de ansøgninger, der kommer ind. Så sådan som det ligger nu i køreplanen, vil det være omkring november. Men kan vi finde nogen steder, hvor vi kan fire på det, vil jeg ikke være afvisende over for det. Vi må jo også afdække under udvalgsbehandlingen, om der er nogen steder, hvor vi kan gøre noget parallelt i forhold til at få de her midler ud at arbejde. Jeg hindrer i hvert fald ikke, at det kommer ud at arbejde tidligere, hvis det overhovedet kan lade sig gøre rent praktisk.

Kl. 17:25

Tredje næstformand (Karsten Hønge):

Næste korte bemærkning er til hr. Carl Valentin, SF.

Kl. 17:25

Carl Valentin (SF):

Tak, og også tak for en god tale fra ministeren. Nu siger ministeren, at man ikke er afvisende over for at kunne fremrykke det her tidspunkt. Jeg synes, det er rigtig godt, at man ikke er afvisende over for det, men meget i forlængelse af det, hr. Søren Egge Rasmussen sagde, kunne jeg egentlig godt tænke mig at høre, om ministeren aktivt vil arbejde for, at de her penge kan komme hurtigere ud at arbejde, hvis det er muligt. For der står altså nogle organisationer og hiver i os, og det er derfor, vi også stiller nogle spørgsmål, for de vil så gerne i gang med det her, og de vil så gerne have, at de her penge kan komme ud at arbejde. Vi laver jo netop den her Plantefond for at imødegå et ret akut problem, nemlig klimakrisen, så jo før vi kan komme i gang, jo bedre. Vil ministeren arbejde for, at vi kan fremrykke tidspunktet?

Kl. 17:26

Tredje næstformand (Karsten Hønge):

Ministeren.

Kl. 17:26

Ministeren for fødevarer, landbrug og fiskeri (Jacob Jensen):

Som jeg sagde i mit svar til hr. Søren Egge Rasmussen, stiller jeg mig i hvert fald ikke i vejen for, at det kan komme til at gå så hurtigt, som det rent praktisk kan lade sig gøre, med respekt for at der altså lige er et lovforslag, der skal vedtages; der er en bestyrelse, der skal nedsættes; der er nogle ansøgninger, der skal sendes ind, og de skal også bearbejdes grundigt, så vi ikke deler midlerne ud til de forkerte, om man så må sige. Det skal selvfølgelig være inden for formålet.

Men jeg kan også sige, at vi jo allerede har aftalt at sætte de første 25 mio. kr. i værk, netop gennem Fonden for økologisk landbrug. Der var jo en ansøgningsrunde her i efteråret 2022, så de penge er i gang med at blive sat ud i arbejde.

Kl. 17:26

Tredje næstformand (Karsten Hønge):

Spørgeren.

Kl. 17:27

Carl Valentin (SF):

Det synes jeg lyder godt, og jeg håber, vi kan arbejde sammen for at få rykket det her, så pengene kan komme ud at arbejde.

Derudover er der det her problem med, at fonden i nogle tilfælde kun vil kunne give 50-70 pct. i støtte. Jeg kan forstå og kan høre på ministeren, at man afsøger det lidt i forhold til EU-reglerne. Vil ministeren gå så langt som muligt inden for EU's rammer i forhold til at sørge for, at man selvfølgelig også kan give 100 pct. i støtte i nogle tilfælde, når det nu også er tilfældet med en hel masse andre af landbrugets fonde?

Kl. 17:27

Tredje næstformand (Karsten Hønge):

Ministeren.

Kl. 17:27

Ministeren for fødevarer, landbrug og fiskeri (Jacob Jensen):

Altså, udgangspunktet er, at statsstøttesatserne skal anvendes fuldt ud. Så hvis det er svar på spørgsmålet, er det en bekræftelse.

Kl. 17:27

Tredje næstformand (Karsten Hønge):

Næste korte bemærkning er til fru Pernille Vermund, Nye Borgerlige.

Kl. 17:27

Pernille Vermund (NB):

Tak for det. Som ordføreren for Liberal Alliance sagde i sin ordførertale, er der jo et problem i det her lovforslag, som vi måske kan genkende fra noget af det andet, vi har set på landbrugsområdet, nemlig at der er en risiko for, at der er nogle administrative byrder og noget administration forud for at gå i gang med opgaverne, som betyder, at vi kommer alt for sent ud over stepperne. Er ministeren indstillet på at se på, om man kan optimere og smidiggøre ansøgningsprocessen i forhold til det, der er lagt op til i lovforslaget?

Kl. 17:28

Anden næstformand (Jeppe Søe):

Ministeren.

Kl. 17:28

Ministeren for fødevarer, landbrug og fiskeri (Jacob Jensen):

Altså, jeg har kun den interesse, at vi kommer i gang så hurtigt som muligt og så smidigt som muligt og så billigt administrativt som muligt. Den ambition tror jeg vi alle sammen deler. Nu er der, som der bliver refereret til, afsat de 7 mio. kr., men det er jo ikke, fordi de så nødvendigvis skal bruges. Det er netop et maksimum, og der vil altså ikke blive overført flere midler end det, der er nødvendigt, og det er jo en vurdering ud fra eksempelvis andre, lignende GUDP-ordninger, som man har taget afsæt i for at sige, hvad det er for et niveau. Men for mig at se er det sådan, at jo hurtigere vi kan få den i gang og jo mere smidigt og jo billigere, jo bedre. Det er klart, at det selvfølgelig er ambitionen.

Kl. 17:29

Anden næstformand (Jeppe Søe):

Spørgeren.

Kl. 17:29

Pernille Vermund (NB):

Ja, for dilemmaet her er jo, at hvis man ikke kan gå i gang, før man har fået en godkendelse, altså hvis ikke man kan ansøge og så gå i gang umiddelbart derefter, så risikerer vi at skulle vente lige så længe, som vi har kunnet se vi har skullet, når vi har talt om vådområder og andet. Det er jo fuldstændig umuligt for landbruget at omstille sig. Og lur mig, om vi så ikke går ind i en valgkamp – ja, forhåbentlig om relativt kort tid, men det bliver formentlig lidt længere – hvor venstrefløjen igen står og skælder ud på landbruget, fordi landbruget ikke har levet op til det, som ligger i aftalen blandt partierne. Så jeg håber, at ministeren vil tage sin tidligere Venstrekasket og også landbrugskasket på og så tale på landbrugets vegne.

Kl. 17:29

Anden næstformand (Jeppe Søe):

Ministeren.

Kl. 17:30

Ministeren for fødevarer, landbrug og fiskeri (Jacob Jensen):

Altså, hvis det specifikt går på det, som jeg også hørte LA's ordfører tidligere var inde på, om, at man kunne gå i gang allerede ved ansøgningstidspunktet, så vil jeg altså godt lige hjem og arbejde lidt på, hvad der er af muligheder eller ikke er af muligheder. For der er den risiko, at man ikke får tilskuddet – den risiko påtager man sig selvfølgelig så, hvis man ansøger og går i gang og man så ikke får tilskuddet. Det er den ene del af det. Men der er også en anden risiko, og det er, at man kan spørge: Hvis man alligevel går i gang, hvorfor skal man så have tilskuddet?

Så lad os lige prøve at få kigget på, hvad der er af muligheder. Som sagt har jeg kun ønsket om, at det her kan blive fleksibelt, men det skal selvfølgelig også være inden for de regler, der gælder.

Kl. 17:30

Anden næstformand (Jeppe Søe):

Næste korte bemærkning er fra hr. Christian Friis Bach.

Kl. 17:30

Christian Friis Bach (RV):

Tak for det. Mine spørgsmål er dækket af de tidligere spørgere, så jeg vil blot takke ministeren for en god tale og sige, at jeg ser meget frem til samarbejdet om at få etableret Plantefonden hurtigt, billigt og smidigt – det var tre gode ord – og også samarbejdet om at få lavet en ambitiøs handlingsplan for plantebaserede fødevarer. Jeg frafalder anden runde og siger tak til ministeren.

Kl. 17:31

Anden næstformand (Jeppe Søe):

Ministeren.

Kl. 17:31

Ministeren for fødevarer, landbrug og fiskeri (Jacob Jensen):

Så vil jeg kvittere og sige i lige måde, og jeg vil bruge anledningen til at sige, at jeg også ser det her som et potentiale. Det synes jeg også flere andre ordførere var inde på, altså at det her netop skal åbne nogle muligheder for landbrugserhvervet. Det er selvfølgelig efterspurgt mange steder, og forbrugerne efterspørger det også. At vi kan blive klogere og støtte op omkring det vidensbaserede og videndelingsmæssige synes jeg også er et formål i sig selv. Det er også derfor, at fonden netop lægger op til at kunne have et mere bredt sigte, både inden for forskning og andre ting, netværk osv. Så der er mange gode formål i det her, som jeg tror kan give en rigtig god viden, som vi kan bruge, også i forhold til at udvikle eksporten for landbruget.

Kl. 17:31

Anden næstformand (Jeppe Søe):

Så siger vi tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår at lovforslaget henvises til Miljø- og Fødevareudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 22:

Forslag til lov for Grønland om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 25.01.2023).

Kl. 17:32

Forhandling

Anden næstformand (Jeppe Søe):

Forhandlingen er åbnet, og første ordfører er fru Fie Hækkerup. Værsgo.

Kl. 17:32

(Ordfører)

Fie Hækkerup (S):

Tak for ordet. Den 24. februar 2022 invaderede Putin Ukraine, et frit og selvstændigt land. Og siden da har vi levet – i snart 1 år – med krig på vores kontinent, noget, jeg for bare lidt over et år siden aldrig troede, at jeg skulle opleve i min levetid. Men nu er den her, krigen, og vi har en forpligtigelse til at handle derefter.

Den uprovokerede og fuldstændig uberettigede russiske invasion og Belarus' involvering mod Ukraine strider imod folkeretten og FN-pagtens principper, og ikke mindst underminerer den nordatlantisk, europæisk og global sikkerhed og stabilitet. Det er helt uacceptabelt, og det skal selvfølgelig modsvares med store konsekvenser. Det har vi gjort i fællesskab i EU, hvor der er indført en lang række sanktioner.

Grønland er imidlertid ikke medlem af EU, og derfor gælder sanktionerne ikke for dem, men Grønland har meldt ud, at de vil tilslutte sig EU's sanktioner mod Rusland og Belarus, og Grønland har vedtaget en lov, der implementerer de sanktioner, som EU har indført. Loven gennemfører imidlertid ikke alle sanktioner, som EU har indført, fordi der er nogle af dem, der er rigsanliggender. Det betyder, at det er de danske myndigheder, der er ansvarlige for at gennemføre sanktionerne.

Med lovforslaget her sikres det, at sanktionerne inden for de områder, som er rigsanliggender, også kan implementeres og håndhæves i Grønland. Det gælder bl.a. sanktioner inden for det finansielle område, transportområdet og våbenområdet. Konkret betyder det, at erhvervsministeren, justitsministeren, ministeren for landbrug, fødevarer og fiskeri og transportministeren kan fastsætte regler om, at sanktionerne gælder for Grønland. Det er rigtig godt, og det cementerer endnu en gang over for Putin, at vi står sammen, og at vi ikke vil finde os i deres fuldstændig uacceptable aggression over for et andet, frit land, over for Ukraine. I Socialdemokratiet ønsker vi selvfølgelig at bakke op om vores fælles sanktioner. Socialdemokratiet støtter forslaget. Tak.

Kl. 17:35

Anden næstformand (Jeppe Søe):

Der er ingen korte bemærkninger. Derfor går vi videre til næste ordfører, som er hr. Michael Aastrup Jensen. Værsgo.

Kl. 17:35

(Ordfører)

Michael Aastrup Jensen (V):

Tak for det, formand, og ikke mindst tak til Grønland for, at de nu også kommer med sammen med resten af kongeriget, forhåbentligvis, og at vi står sammen omkring, at vi sender det skarpest mulige signal, nemlig at det, som Putin har gjort, selvfølgelig har konsekvenser. Når man går ind og laver den største landoffensiv siden anden verdenskrig, jamen så har det faktisk de skarpest mulige konsekvenser. Og derfor er jeg rigtig glad for, at der ikke har været nogen vaklen eller tøven fra Grønlands side, i og med at man har udmøntet, hvad man har kunnet i forhold til de hjemtagne områder, og så skal vi selvfølgelig sørge for, at på de områder, der ikke er hjemtaget, kan vi så også få gjort det sådan, at Grønland er med Danmark. Så mangler vi selvfølgelig stadig væk Færøerne, men som jeg forstår det, er det på trapperne, og det er jo også rigtig dejligt, sådan at vi også står sammen dér. Så alt i alt er vi fra Venstres side rigtig, rigtig glade for, at vi kan få gjort det i dag.

Men lad mig benytte lejligheden, når vi nu alligevel drøfter Grønland og sanktioner, til at komme med en klar opfordring fra vores side. Og det er, at da vi for nu cirka halvandet år siden fra dansk side vedtog screeningsordningen i forhold til beskyttelse af kritisk infrastruktur, havde vi også en klar forventning fra Venstres side om, at vi også kunne sørge for at stå sammen i kongeriget på det her område. Og der ved jeg også, at der selvfølgelig er kæmpe forskel på, hvor stort embedsmandsapparaterne er i henholdsvis Danmark og i Færøerne og i Grønland – fuld forståelse for det. Men det er nu engang bare sådan, at hvis vi skal stå vagt om de værdier, som vi har i hele kongeriget, så er screeningsordningen i forhold til kritisk infrastruktur også vigtig, altså i forhold til at den bliver udmøntet i Grønland. Og derfor er der bare en klar opfordring fra vores side, og det er, at det grønlandske parlament og regeringen også tager den her opgave på sig og får udmøntet det så hurtigt som overhovedet muligt. Men vi støtter forslaget, som det foreligger.

Kl. 17:37

Anden næstformand (Jeppe Søe):

Ingen har bedt om en kort bemærkning, så vi siger tak til ordføreren. Næste ordfører på talerstolen er hr. Peter Have.

Kl. 17:37

(Ordfører)

Peter Have (M):

Mange tak, hr. formand. Jon Stephensen er desværre ude af landet og kan ikke tage den her sag, så den tager jeg lige på vegne af ham. Ordførerne fra Socialdemokratiet og Venstre har så fint redegjort for det her lovforslag, så jeg vil bare lige kort bemærke, at selvstyret i Grønland i maj 2022 vedtog en lov, som tillader implementeringen af EU-sanktioner mod Rusland og Belarus grundet den aktuelle krig i Europa. Loven medtager dog ikke alle områder, for Danmark er nemlig også ansvarlig for visse sanktionsområder. Det skal derfor være muligt for de danske myndigheder at håndhæve de sanktioner i Grønland, hvor netop de danske myndigheder har ansvaret, således at vi også følger det ønske, som det grønlandske selvstyre har vedtaget i maj måned. Moderaterne tilslutter sig forslaget.

Kl. 17:38

Anden næstformand (Jeppe Søe):

Der er ingen korte bemærkninger, og tak til ordføreren. Den næste ordfører er hr. Karsten Hønge.

Kl. 17:38

(Ordfører)

Karsten Hønge (SF):

Vi skal stå sammen i solidaritet med Ukraine. En stor, aggressiv nabo, nemlig Rusland, er begyndt at spise af sine nabolande. Det skal alle demokratiske lande stå imod, store og små lande skal vise Ukraines befolkning, at vi står sammen med dem mod Putins stormagtsdrømme.

Store og små lande skal ikke vise sprækker i vores fælles front, og derfor er det godt, at et lille, men meget vigtigt land, nemlig Grønland, tilslutter sig alliancen for demokrati og frihed og mod aggression.

Kl. 17:39

Anden næstformand (Jeppe Søe):

Der er ingen korte bemærkninger, og tak til ordføreren. Den næste ordfører er hr. Kenneth Fredslund Petersen.

Kl. 17:39

(Ordfører)

Kenneth Fredslund Petersen (DD):

Tak, formand. I fortsættelse af de nævnte omstændigheder med Ruslands aggression over for Ukraine er det jo kun glædeligt at se, at Grønland ønsker at være en del af sanktionerne. EU har indført en række restriktive foranstaltninger og sanktioner over for Rusland og Belarus som følge af Ruslands invasion af Ukraine. Grønland er ikke medlem af EU, og derfor gælder sanktionsforordningerne ikke for Grønland.

Grønland har til gengæld meldt ud, at Grønlands styre har tilsluttet sig sanktionerne, og at de nu ønsker at implementere sanktioner på de områder, som Grønland har ansvaret for. På de sagsområder, der drejer sig om rigsanliggender, vil vi i Danmark samarbejde med Grønland og lovgive på området. Grønlands parlament har behandlet lovforslaget uden bemærkninger, har vi bemærket os, og har orienteret den danske regering om, at det grønlandske selvstyre tilslutter sig lovforslaget.

Danmarksdemokraterne støtter sanktionerne mod Rusland og Belarus og bakker derfor også op om Grønlands sanktioner. Tak.

Kl. 17:40

Anden næstformand (Jeppe Søe):

Der er ingen korte bemærkninger, tak til ordføreren. Næste ordfører er hr. Carsten Bach.

Kl. 17:40

(Ordfører)

Carsten Bach (LA):

Tak for ordet, formand. Danmark har jo i regi af EU indført en række sanktioner over for Rusland og Hviderusland som følge af Putins invasion af Ukraine – og tak til Grønland for at ville bakke op om den dagsorden inden for rammerne af rigsfællesskabet. Sikkerhed og frihed i Europa er selvfølgelig vigtigere end kortsigtet indtjening for danske og grønlandske virksomheder. Det kan og skal selvsagt ikke være hensynet til erhvervslivets interesser i Rusland, der står i vejen for, at vi som samfund og med sanktioner på kraftigste vis kan tage afstand fra, hvad vi er vidne til i Ukraine. Derfor bakker Liberal Alliance også op om, at vi i Danmark gennemfører de nødvendige lovgivninger for at foranstalte sanktionerne over for Rusland og Hviderusland på de ikkehjemtagede områder i Grønland. Tak.

Kl. 17:41

Anden næstformand (Jeppe Søe):

Der er heller ingen kommentarer her fra salen. Vi går til hr. Christian Friis Bach.

Kl. 17:42

(Ordfører)

Christian Friis Bach (RV):

Tak for det. Jeg vil tilslutte mig den klare fordømmelse af den russiske aggression og invasion. Jeg vil udtrykke min sorg over de store lidelser, som krigen har medført, og jeg vil gerne vise vores klare opbakning til den ukrainske regering og det ukrainske folk. Vi skal gøre alt, hvad vi kan, og derfor skal vi også arbejde tæt sammen i rigsfællesskabet, når det gælder om at sende et klart signal til Rusland. Vi skal sende et klart signal om, at vi arbejder sammen, når det gælder fred og sikkerhed i Europa. Det styrker rigsfællesskabet, og også derfor bakker vi op om lovforslaget. Tak for ordet.

Kl. 17:42

Anden næstformand (Jeppe Søe):

Der er ingen korte bemærkninger. Vi går videre til næste ordfører, som er hr. Peter Kofod.

Kl. 17:43

(Ordfører for forslagsstillerne)

Peter Kofod (DF):

Tak, formand. Forslaget her går kort og godt ud på at sikre, at Grønland kan følge de samme sanktioner mod Rusland og Hviderusland, som allerede er vedtaget i EU, som Grønland jo ikke er medlem af. Det er et meget sympatisk forslag, og det støtter Dansk Folkeparti selvfølgelig.

Da Rusland invaderede Ukraine sidste år, skabte det en helt ny situation med krig på det europæiske kontinent – eller rettere: en gammel situation. Mange regnede jo ganske enkelt ikke med, at krig, som vi ser det nu, kunne finde sted på kontinentet i vores tid; det var udelukkende noget, der hørte til i historiebøgerne eller langt væk under fjerne himmelstrøg. Putin ville det desværre anderledes.

Europa er nu i en skæbnestund, hvor hvert land må gøre op med sig selv, hvilken side af historien man vil stå på. For mig og Dansk Folkeparti er der ingen tvivl. Vi vil til enhver tid støtte foranstaltninger, der styrker forsvaret af den ukrainske stat mod det russiske overgreb. Vi vil støtte enhver sanktion, der kan sløve den russiske økonomi og svække invasionshærens kampkraft og robusthed, og vi vil opfordre venner og allierede til at gøre det samme. Den her krig slutter først den dag, russerne trækker sig tilbage fra ukrainsk territorium.

Danmark skal med den vægt, vi besidder, være med til at sørge for, at vi når netop dertil. Lovforslaget i dag er måske ikke en supertanker, der sådan markant ændrer på situationen, men det er et skridt ud af mange, der sikrer, at vi gør, hvad vi kan, for at slutte krigen for igen at opnå fred på det europæiske kontinent. Tak for ordet.

Kl. 17:44

Anden næstformand (Jeppe Søe):

Selv tak. Der er ingen kommentarer fra salen heller her, så vi går videre i ordførerrækken, og det er til fru Aki-Matilda Høegh-Dam.

Kl. 17:45

(Ordfører)

Aki-Matilda Høegh-Dam (SIU):

Tak for ordet. Det er jo således, at alt det her med sanktioner mod Rusland allerede blev godkendt i Grønland i maj 2022. Og når vi fra Folketingets side jo netop går ind og skal begynde at udføre sanktionerne på de danske ansvarsområder, synes vi også, det er meget passende at kigge på, hvad det er, Inatsisartut, som har behandlet det her lovforslag, netop har sagt om emnet. Her ser der ud til at være stor opbakning. Og det er dermed også en påmindelse om, at med de her bemyndigelser, vi så giver den danske stat, er det også altid vigtigt aldrig at gøre noget om Grønland uden Grønland. Med de ord bakker vi op om lovforslaget og ser frem til det arbejde, der kommer til at ske herfra.

Kl. 17:45

Anden næstformand (Jeppe Søe):

Tak for det, der er ingen korte bemærkninger. Så er det den næste ordfører, og det er fru Aaja Chemnitz.

Kl. 17:46

(Ordfører)

Aaja Chemnitz (IA):

Mange tak, og tak for lovforslaget. Lovforslaget har været behandlet i Inatsisartut, Grønlands parlament, og her er der generelt en opbakning. Inuit Ataqatigiit bemærker, at Grønland har stået skulder ved skulder med Danmark i sanktionerne som konsekvens af krigen i Ukraine. Det gør vi naturligvis også i forhold til sanktionerne. Derfor bakker Inuit Ataqatigiit op om det her lovforslag. Vi bemærker, at det er vigtigt at respektere, hvilke områder vi selv har et ansvar for derhjemme, og som naalakkersuisut dermed selv har mulighed for at sanktionere, og hvilke områder regeringen sanktionerer i samarbejde med naalakkersuisut.

Så vil jeg også gerne sige, at Inuit Ataqatigiit altid er åbne over for en debat, også om en screeningsmekanisme i forhold til kritisk infrastruktur, som Venstre efterspurgte, netop også med respekt for, hvilke områder vi selv har et ansvar for derhjemme, og hvor det er, vi samarbejder. Og med de ord vil vi bare sige tak for debatten og tak for ordet. Og så vil jeg sige, at Enhedslisten også støtter det her lovforslag. Tak.

Kl. 17:47

Anden næstformand (Jeppe Søe):

Tak for det. Der er ingen korte bemærkninger. Så er det erhvervsministeren.

Kl. 17:47

Erhvervsministeren (Morten Bødskov):

Tak for det, formand, og tusind tak for den entydige opbakning til lovforslaget. Som det jo allerede er sagt, står vi og Europa – ja, hele verden – i en yderst alvorlig situation med Putin og Ruslands overgreb på Ukraine. Derfor er essensen, som det også har været fremført, af det her lovforslag jo bl.a., at vi skal slå hårdt ned over for Rusland og Belarus og gøre det så vanskeligt som overhovedet muligt for dem. Det er Danmark og Grønland enige om, og det lovforslag, som vi fremsætter her i dag, skal så gøre det muligt at håndhæve EU-sanktionerne i Grønland over for Rusland og Belarus på områder, hvor danske myndigheder er ansvarlige, og det er jo altså de områder, som ikke er overtaget endnu.

Grønland er jo som bekendt ikke medlem af EU, men har meldt ud, at man kan tilslutte sig EU's sanktioner. Derfor vedtog selvstyret i Grønland i maj 2022 en lov, der implementerer EU-sanktionerne. Med den her lov blev så ikke alle sanktionerne gennemført, for sanktionerne dækker nemlig bredt og vedrører også en række danske myndigheders ansvar. Det gælder bl.a. import og eksport af visse luksusvarer, det finansielle område og transport-, selskabs- og våbenområdet. Men det er ikke muligt i dag for danske myndigheder som eksempelvis Erhvervsstyrelsen og Finanstilsynet at implementere og håndhæve sanktionerne i Grønland, og det er så det, vi ændrer på med lovforslaget.

Teknisk foreslår vi så, at jeg selv – erhvervsministeren – transportministeren, fødevare-, landbrugs- og fiskeriministeren samt også justitsministeren nu får mulighed for at gennemføre de nødvendige regler. Det vil vi gøre gennem en eller flere bekendtgørelser både om de sanktioner, der gælder nu, og altså også om de sanktioner, vi forventer vil komme fra EU i den kommende tid. Selv om ukrainerne kæmper bravt mod Putins overgreb, tror jeg, vi må indstille os på, at den kamp – og den skal vi støtte – kommer til at tage tid. Derfor er det et vigtigt perspektiv, at vi også kommer til at forholde os til sanktionerne fra EU i den kommende tid. Det gør vi, fordi vi vil sikre en smidig løsning, som løbende gør det muligt at tilpasse reglerne til de her nye sanktioner, og derfor foreslår vi det gennemført ved en bemyndigelseslov.

Selvstyret i Grønland har allerede behandlet lovforslaget i oktober 2022, og der er jo så nu brug for, at vi her i Folketinget hurtigst muligt får vedtaget lovforslaget, så vi kan bidrage til at håndhæve sanktionerne, der har været gældende i EU i næsten et år nu. Derfor er det også regeringens ambition, at de relevante bekendtgørelser kan udstedes hurtigst muligt efter vedtagelsen af det her lovforslag. I den proces skal landsstyret i Grønland selvsagt høres. Det arbejde er allerede i fuld gang, og jeg vil gerne takke for en god dialog med vores grønlandske repræsentanter i Folketinget. Det er den måde, det skal køre på. Jeg er glad for dialogen og ser frem til den videre behandling af lovforslaget i folketingsudvalget. Tak for ordet.

Kl. 17:50

Anden næstformand (Jeppe Søe):

Tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Grønlandsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

7) 1. behandling af lovforslag nr. L 20:

Forslag til lov om ændring af selskabsloven m.fl. (Implementering af mobilitetsdirektivet m.v.).

Af erhvervsministeren (Morten Bødskov).

(Fremsættelse 25.01.2023).

Kl. 17:51

Forhandling

Anden næstformand (Jeppe Søe):

Forhandlingen er åbnet, og den første ordfører er fru Fie Hækkerup.

Kl. 17:51

(Ordfører)

Fie Hækkerup (S):

Tak for ordet. Lovforslaget her har jo at gøre med ændringer af flere forskellige love, så jeg vil tillade mig at gennemgå dem kort et for et, om ikke andet så for mit eget overbliks skyld.

For det første afskaffes det såkaldte MobiltReg, som har været benyttet til at registrere mobile udstillinger, lagersalg og andet, og det afskaffes, fordi kommunerne, Fødevarestyrelsen og Skattestyrelsen har et register for det samme og behovet for MobiltReg derfor ikke er til stede. Afskaffelsen letter samtidig de erhvervsdrivende for unødige registreringskrav.

For det andet indføres mobilitetsdirektivet, som skal gøre det nemmere for virksomheder på tværs af EU-lande at lave grænseoverskridende omdannelser, fusioner og spaltninger. Det gør, at selskaberne på tværs af landene vil være underlagt de samme regler. Det skal samtidig understøtte og styrke etableringsfriheden og sikre en beskyttelse af interessenter som kapitalejere, kreditorer og medarbejdere.

For det tredje indføres en safetynetbestemmelse som en del af ændringen af patentloven. Det gør, at virksomheder, der har et gyldigt europæisk patent, kan få valideret deres patent i Danmark, selv om de har fået afslag på ansøgning om enhedspatent på grund af fejl i formalia.

For det fjerde er der en ændring i lov om sikkerhed til søs, som har til formål at få nye og opdaterede regler om afmærkning og navigationssystemer på Færøerne. Det gøres, fordi de følger en lov, som ikke længere er tidssvarende, og det sker også, fordi Færøerne selv har gjort opmærksom på behovet for en opdatering.

Endelig som det femte foretages enkelte ændringer i DLT-forordningen, fordi lovgivningen på kapitalmarkedsområdet for nuværende ikke er tidssvarende i forhold til den forholdsvis nye teknologi. Med forordningen indføres en prøveperiode med DLT.

Alt i alt mener vi i Socialdemokratiet, at ændringsforslagene bidrager til mere smidige regler for de erhvervsdrivende. Som afrunding og opsummerende kan jeg fortælle, at Socialdemokratiet støtter forslaget. Tak.

Kl. 17:53

Anden næstformand (Jeppe Søe):

Der er en kort bemærkning fra fru Lisbeth Bech-Nielsen.

Kl. 17:53

Lisbeth Bech-Nielsen (SF):

Tak. Det her er jo, må man sige, et af de meget besværlige samleforslag, som gør det svært virkelig at dykke ned i de forskellige elementer. Så det er jo heller ikke helt rimeligt, at jeg spørger ordføreren om det her, og det er helt okay, hvis ordføreren ikke kan give et klart svar på det, vil jeg synes.

Men det sidste, som ordføreren også er inde på, som den her samlelovgivning indeholder, er jo den her DLT-teknologi – bedre kendt som blockchain – og at man vil teste handlen med krypto i et beskyttet miljø, eller hvordan man nu forklarer det. Men vi har Nationalbanken, der har været ude at kritisere krypto, vi har Finanstilsynet, der har sagt, at kryptohandel er det vilde vesten, og der ved jeg selvfølgelig godt, at man henviser til, at det er et ureguleret marked, og jeg ved også, at det er en forordning fra EU. Men har Socialdemokratiet en holdning til kryptovaluta, og om det er noget, der skal udbredes?

Kl. 17:55

Anden næstformand (Jeppe Søe):

Ordføreren.

Kl. 17:55

Fie Hækkerup (S):

Tak, og tak for spørgsmålet. Som ordføreren også er inde på, er det her relativt teknisk, særlig – synes jeg – den del, der handler om DLT-forordningen og kryptovaluta. Lige så meget jeg synes, det er vigtigt, og det er vigtigt at bidrage til smidige regler for de erhvervsdrivende, lige så meget synes jeg også, det er teknisk, og at det måske også fortjener, at vi dykker videre ned i det i behandlingen i udvalget, så vi er sikre på, at vi får alle detaljer afdækket. Det tror jeg er så klart et svar, som jeg kan give lige nu.

Kl. 17:55

Anden næstformand (Jeppe Søe):

Der er ikke flere korte bemærkninger. Tak for det. Vi går til næste ordfører, og det er hr. Hans Andersen.

Kl. 17:55

(Ordfører)

Hans Andersen (V):

Tak for det. Lovforslaget indeholder som sagt ændringer af flere forskellige love; det handler om selskabsloven, næringsloven, patentloven, lov om sikkerhed til søs, lov om kapitalmarkedet og lov om finansiel virksomhed.

Den socialdemokratiske ordfører har på udmærket vis gennemgået selve lovforslaget. I Venstre synes vi, det er positivt, at der sker den her ændring af selskabsloven, altså at vi implementerer EU's mobilitetsdirektiv, der vedrører grænseoverskridende omdannelser, fusioner og spaltninger af virksomheder. Det gør jo livet lettere for danske virksomheder og selskaber, der ønsker at foretage spaltninger og omdannelser med virksomheder i andre EU- og EØS-lande.

Så er der ændringen af næringsloven, som i lovforslaget afskaffer det offentlige register MobiltReg. Evalueringen af den nuværende lovgivning har jo vist, at der ikke længere er brug for MobiltReg som offentligt register, bl.a. fordi Fødevarestyrelsen, Skattestyrelsen m.v. har deres egne registre. Derfor er det jo klogt, at vi nu afskaffer registeret.

Ud over det vil jeg gerne bemærke, at det for Venstre er vigtigt, at afskaffelsen af MobiltReg ikke påvirker tilsynet og kontrollen med de mobile udsalgssteder, idet vi ser det som en bunden opgave at sikre lige konkurrencevilkår mellem erhvervsdrivende, der har et fast forretningssted, og dem, der sælger deres varer på eksempelvis markeder eller messer.

Med disse bemærkninger vil jeg meddele, at Venstre støtter op omkring lovforslaget.

Kl. 17:57

Anden næstformand (Jeppe Søe):

Og det er der ikke nogen spørgsmål til fra salen. Så skal vi videre til næste ordfører, som er fru Karin Liltorp.

Kl. 17:57

(Ordfører)

Karin Liltorp (M):

Tak for ordet. Implementeringen af EU's mobilitetsdirektiv indeholder ændringer af en række love, som fru Fie Hækkerup allerede har gennemgået i kort udgave. Jeg vil derfor ikke gå i detaljer, men blot henvise til, at en harmonisering af regelsæt på tværs af EU-landene kun bidrager til et mere sammenhængende europæisk erhvervsliv. Som et eksempel vil ændringen af selskabsloven gøre livet lettere for danske virksomheder, der ønsker at omdanne eller fusionere uden for Danmarks grænser.

Det er centralt for et fortsat velfungerende indre marked, at vi arbejder mod at skabe gode rammevilkår for virksomheder, også på tværs af landegrænser. I Moderaterne ser vi positivt på en harmonisering af regelsæt, som bidrager til at forenkle og effektivisere erhvervslivets samarbejde på tværs på europæisk plan, så vi støtter op om forslaget.

Kl. 17:58

Anden næstformand (Jeppe Søe):

Tak til ordføreren. Der er ingen korte bemærkninger. Så er det fru Lisbeth Bech-Nielsen.

Kl. 17:58

(Ordfører)

Lisbeth Bech-Nielsen (SF):

Mine kolleger fra de andre partier har redegjort for overskrifterne på det her samlelovforslag, og det er jo altid et dilemma imellem at sidde i Folketingssalen hele natten med en række enkelte lovforslag og så sidde med den her kæmpe bunke af meget forskelligartede lovforslag. Jeg siger ikke, at der er nogen nem afgørelse af, hvornår man skal gøre det ene og det andet, men jeg vil sætte fokus på nogle af de høringssvar, der er kommet, i forhold til det her specielle samlelovforslag.

Dansk Ejendomsmæglerforening, DE, DSK og Forbrugerrådet Tænk skriver, at det er problematisk, at lovforslaget indeholder ændringer i flere forskellige love, uden at der er en indholdsmæssig sammenhæng, fordi det øger risikoen for, at de høringsberettigede overser emner, der vedrører deres interessevaretagelse, og DE og DSK opfordrer til, at det ved udarbejdelse af fremtidige samlelovforslag klart angives, hvilke love der foretages ændringer i. Det er sådan lidt teknisk, men jeg synes, det er ret vigtigt, at mange af de høringsparter, som vi jo læner os op ad, når vi skal vide, hvordan det her påvirker organisationer og interessenter, faktisk kan håndtere de her samlelovforslag på en ordentlig måde. Så den kommentar håber jeg at ministeriet og ministeren vil bide mærke i.

I forhold til det indholdsmæssige er jeg simpelt hen ikke endnu godt nok inde i, hvad det konkret vil betyde i forhold til den forordning – nu ved jeg godt, at det er en forordning, så det er jo noget, der kommer fra EU – i forhold til krypto og i forhold til blockchain, og jeg kunne godt tænke mig, at vi fik en eller anden form for teknisk indføring i i hvert fald den del af lovforslaget i udvalget. Det synes jeg kunne være ret afgørende. Der er jo rigtig mange spændende muligheder med blockchain, men det er jo specielt blockchain som baggrund for krypto og kryptovaluta. Det er noget, der i den grad vil vende op og ned på vores finansielle system, og jeg ved også, at det er noget, som både Nationalbanken og Finanstilsynet har været meget optaget af og har kaldt det vilde vesten, fordi det er ureguleret.

Hvis den her forordning betyder, at det faktisk bliver mere reguleret, så kan der måske være noget musik i det, men jeg synes i hvert fald, det kunne være rigtig godt at få gennemgået, hvad det her konkret betyder. Så vores stillingtagen til det vil afvente det, med respekt for at det selvfølgelig igen er en forordning, men det håber jeg at ministeren vil se velvilligt på.

Kl. 18:01

Anden næstformand (Jeppe Søe):

Tak til ordføreren. Næste ordfører er fru Betina Kastbjerg.

Kl. 18:01

(Ordfører)

Betina Kastbjerg (DD):

Tak for ordet. I dag skal vi behandle L 20, som vedrører ændringer i en række love. Som tidligere nævnt er det selskabsloven, lov om næring, lov om sikkerhed til søs, lov om fælles patentdomstol og patentloven. Jeg synes, det er problematisk, at lovforslaget indeholder ændringer af flere forskellige lov, da det øger risikoen for, at de høringsberettigede overser nogle emner, der vedrører dem. Det fremgår også af høringssvarene, at nogle organisationer har påpeget det. Jeg vil derfor opfordre til, at der ved fremtidige samlelovforslag klart angives, hvilke love der foretages ændringer i.

Ud af de ændringer, der foreslås, vil jeg lige fremhæve et par stykker. Det er bl.a. afskaffelsen af det her MobiltReg, således at der kan sælges dagligvarer m.v. fra mobile udsalgssteder, uden at der skal søges om det. Det gælder bl.a. ved lagersalg, messer og kræmmermarkeder. Det er vi i Danmarksdemokraterne grundlæggende positive over for, da det vil fjerne en administrativ byrde fra disse erhvervsdrivende.

Derudover kan det medvirke til at skabe liv i bymidterne, og det er selvfølgelig stadig vigtigt, at der føres tilsyn som ved faste forretningssteder.

Derudover implementeres der et EU-direktiv, der er med til at harmonisere reglerne for selskabers grænseoverskridende fusioner, spaltninger og omdannelser. Formålet med dette er at skabe en harmoniseret retlig ramme for grænseoverskridende transaktioner og samtidig sikre en beskyttelse af interessenter såvel som kapitalejere, kreditorer og medarbejdere. Det er vigtigt, at vi får skabt nogle rammer for vores virksomheder, så de er konkurrencedygtige, særlig på det europæiske marked. Det skal vi værne om og styrke.

Desuden indføres der en safetynetbestemmelse i patentloven, således at et europæisk patent, hvor der gives afslag på ensartet retsvirkning, fortsat kan gøres gældende i Danmark. Det støtter vi også op om i Danmarksdemokraterne.

Som afslutning kan jeg bekræfte, at vi i Danmarksdemokraterne støtter op om forslaget.

Kl. 18:03

Anden næstformand (Jeppe Søe):

Tak til ordføreren. Næste ordfører er hr. Lars-Christian Brask.

Kl. 18:03

(Ordfører)

Lars-Christian Brask (LA):

Tak for det. Søndag kunne jeg over læsebrillerne konstatere, at Danmark blev verdensmester i håndbold, men det her vred  var det, som min søndag, inklusive søndag aften, gik med. Og selv om det er nogle forholdsmæssig små ændringer, er det også nogle ændringer, der har en vis relevans, og det aftvinger jo også den respekt, at jeg har skullet læse det igennem, og det har jeg. Det er nogle lovgivningsmæssige pligtopgaver, der bliver klaret med de her mindre ændringer.

Jeg sagde, at det var trivielle emner med konsekvenser for de berørte. Derfor er det med glæde, at jeg kan drage den konklusion, at der i det her relativt brogede forslag, der er lidt blandet og lidt rodet, er noget med patentbeskyttelse, grænseoverskridende omdannelser, køb og salg af virksomheder, sikkerhed til søs ved Færøerne, blockchainteknologi, som i L 20 har fået det meget lidt danske navn distributed ledger technology, og et mobilt gadesalgsregister. Med hensyn til det sidste og fjernelsen af noget bureaukrati og et ekstra register og en lov om det glæder det os i Liberal Alliance, at der bliver mindre bøvl, og at en unødig regel bliver fjernet.

Konklusionen er, at vi glæder os over endnu en VM-guldmedalje til Danmark, og vi støtter lovforslaget, der rummer alt godt fra regulering af søkort over højteknologisk databehandling til handel med virksomheder over grænser. Tak for ordet.

Kl. 18:06

Anden næstformand (Jeppe Søe):

Tak til ordføreren. Næste ordfører er fru Mona Juul.

Kl. 18:06

(Ordfører)

Mona Juul (KF):

Tak for ordet. Med L 20 skal vi implementere, vi skal afskaffe, vi skal ændre, vi skal indsætte, og vi skal gennemføre. Sådan er det nemlig, når regeringen samler lidt sammen, og det gør man i det her lovforslag.

Vi skal altså implementere et EU-direktiv om grænseoverskridende omdannelser, fusioner og spaltninger – det, der hedder mobilitetsdirektivet. Vi sætter tjek ved den, for det er godt for virksomheder at kunne etablere sig med færre hindringer, og her er der lagt op til en minimumsimplementering, hvilket ærlig talt nok også er rigtig godt, hvis man overhovedet skal tale om, at der også bliver færre hindringer, for det ligger der også nu nogle hemmelige ting i, tænker jeg.

Vi skal også afskaffe mobilregistreringen, fordi nye kontrolsystemer har taget over, og det er således en overflødig registrering for de handlende på gader og lagre og på kræmmermarkeder og messer. Vi sætter tjek ved den, naturligvis.

Så skal vi ændre territorialbestemmelsen i loven om sikkerhed til søs, så de dele, der vedrører farvandsafmærkningerne og navigationssystemer kan sættes i kraft på Færøerne ved kongelig anordning, idet områderne ikke er hjemtaget. Vi sætter tjek.

Som nummer fire skal vi indsætte et sikkerhedsnet, en bestemmelse i patentloven, så udfordringer med EU-patenters gyldighed ikke betyder, at man kommer i klemme i Danmark på grund af uens valideringsfrist. Vi sætter tjek ved den.

Det sidste er, at vi skal gennemføre en EU-forordning om distributed ledger technology, altså det her med en digitalt distribueret hovedbogsteknologi, hvor der er en hovedbog, som holder styr på data og udvekslinger, f.eks. overførsler i form af betalinger, ligesom blockchains, så virksomheder kan teste DLT-teknologien, som den forkortet også hedder, i et reguleret miljø. Vi sætter også tjek ved den.

Så vi sætter fem gange tjek her fra Konservative, der hermed bakker op om lovforslaget. Så skal jeg også hilse fra Radikale og Nye Borgerlige og sige, at de også bakker op om forslaget.

Kl. 18:08

Anden næstformand (Jeppe Søe):

Tak til ordføreren. Så er det hr. Pelle Dragsted.

Kl. 18:08

(Ordfører)

Pelle Dragsted (EL):

Mange tak. En af de ting, man ikke har savnet ved at have nogle år uden for Folketinget, er lige præcis den her slags vred : sådan 400 siders erhvervsjura, som man lige kan hygge sig med over weekenden, og som sagt er det jo et af de her bunkeforslag, som omfatter vidt forskellige spørgsmål om alt fra patent til søfart på Færøerne til madboder til blockchain. Som fru Lisbeth Bech-Nielsen sagde, er det jo altid en afvejning: Skal vi behandle mange lovforslag, eller skal vi bunke dem sammen? Og det, man som ordfører selvfølgelig altid er bange for, er, om der er noget, man ikke opdager. Altså, ligger der ting i de lovforslag, som vi gennemfører, som viser sig at rumme f.eks. kimen til den næste finansielle krise eller lignende? Det er selvfølgelig den store frygt, man har, når man skal sætte sig ind i så mange og forskellige og omfattende stofområder som her. Så som jeg sagde ved min sidste ordførertale, inden jeg sidste gang forlod Folketinget: Nogle gange har man det sådan, at man håber, at ministeren og embedsværket i hvert fald har styr på, hvad det er, vi gennemfører i lovgivningen. Men derfor har vi selvfølgelig også et ansvar som ordførere hver især.

Så jeg synes altså, man skal lytte til noget af det, der ligger i høringssvarene omkring i hvert fald at gøre meget klart, hvad det er for nogle love, der egentlig pilles ved, også sådan up front i det høringsmateriale, som udsendes. For det er svært for de her organisationer, og nogle af dem, f.eks. Forbrugerrådet, har rigtig mange forskellige lovforslag, de skal forholde sig til.

Men hvis vi kigger på selve indholdet af aftalen – jeg kan ikke nå ned i det hele – er nogle af de større elementer selvfølgelig det her om en ændring af selskabsloven, som jo er en implementering af et EU-direktiv omkring grænseoverskridende omstrukturering, altså virksomheder, som lægges sammen, hvor aktiviteter overflyttes mellem grænser eller andet. Og det er et omfattende forslag.

Men en af de ting, som jeg har lagt mærke til, er jo selvfølgelig det her med, at medarbejderne fremover vil få en lidt bedre retsstilling. Jeg ved ikke, om man kan kalde det det, men de vil i hvert fald fremover blive hørt og få en høringsret, før de her beslutninger om f.eks. en udflytning af aktiviteter eller kapitalapparat vil blive vedtaget af en generalforsamling. Og det synes jeg er godt. Medarbejderne er jo dem, der har deres daglige gang på en virksomhed, så det er godt, de bliver hørt. Men det er selvfølgelig kun en høring. Hvad kan man sige? Kapitalejerne kan jo vælge, om de vil lytte eller ej, og – hvis jeg må have lov at blive lidt ideologisk, og det kan jeg jo nogle gange godt lide at være på den her talerstol – det er et af de her paradokser, at de mennesker, som egentlig er allermest berørt af en virksomheds eventuelle udflytning af aktiviteter, også er dem, som har allermindst indflydelse på, om det skal gennemføres eller ej. Men ikke desto mindre er det selvfølgelig et fremskridt, at kapitalejerne, om jeg så må sige, får lov at lytte til og vurdere medarbejdernes holdning til den her type af beslutninger. Det er positivt og ligger i øvrigt i forlængelse af en tradition, vi har i Danmark, med medarbejderrepræsentanter i bestyrelsen og andet, som i en eller anden grad giver dem, som jo skaber værdierne her i samfundet, i hvert fald en høringsret på afgørende beslutninger i virksomheden.

Det mest kontroversielle forslag, som andre også har været inde på, er jo selvfølgelig det her forslag omkring krypto, altså omkring blockchainteknologi. Vi har jo set en ret vild udvikling hen over de seneste måneder, hvor man vistnok må sige, at kryptomarkedet, eller hvad man kan kalde det, har fået taget sin mødom. Og derfor kan man godt blive en lille smule bekymret, for der er jo ingen tvivl om, at den her pilotordning er vedtaget inden det her store sammenbrud, som vi ser i den her tid. Der har jo været sådan en lidt begejstret tilgang til det her område. Og man kan selvfølgelig godt spørge sig selv, om der er taget grundigt nok stilling til det i det her EU-direktiv. Men hvorom alting er, er det ikke noget, vi skal tage stilling til her, for som det også er blevet sagt, er det her jo en forordning, som har direkte virkning i Danmark.

Så det, vi tager stilling til, som jeg forstår lovforslaget, er alene at sørge for, at når nu de får lov at boltre sig med kryptoaktiver, får Finanstilsynet også en ret til at føre tilsyn med det og endda også at lægge nogle tærskelværdier ind, der gør, at hvis nu det her bliver en trussel på den ene eller den anden måde, vil man kunne gå ind at sørge for, at omfanget ikke bliver så stort, at det kan blive en trussel mod den finansielle stabilitet, og det er jo positivt.

Vi vil ikke tage stilling til, hvordan vi stiller os til det her forslag i Enhedslisten, før vi har været igennem en udvalgsbehandling. Tak for ordet.

Kl. 18:13

Anden næstformand (Jeppe Søe):

Tak til ordføreren. Vi går videre i ordførerrækken, og den næste er fru Katrine Robsøe. Nej, hun er her ikke – der blev hilst fra hende. Det er godt. Så er det fru Sascha Faxe.

Kl. 18:14

(Ordfører)

Sascha Faxe (ALT):

Tak. Og tak for nogle gode ordførertaler. Jeg tænker, at vi på mange måder er på linje her.

Jeg vil komme med en kærlig opfordring til at have en masse gennemsigtighed i politik, og fem forslag oven i hinanden kan godt gøre det lidt svært. Så jeg vil gerne ligesom fru Mona Juul sige tjek fem gange, men jeg vil også gerne lige uddybe lidt, hvorfor vi går den vej i Alternativet.

Vi ser det jo også i sin væsentlige substans som nogle nødvendige justeringer i forhold til det, der allerede sker i dagligdagen, og for at hjælpe virksomheder med at køre i den verden, de fungerer i – i Danmark som en del af EU. En af de ting, som hr. Pelle Dragsted også nævnte, er, at der er nogle fordele ved det for f.eks. medarbejdere. Ønsker en dansk koncern f.eks. at spalte et datterselskab i dansk drift og et tysk leasingselskab, er det ikke kun administrative byrder, der skal forhindre det, og i den forbindelse er det også positivt, at medarbejderne sikres en høringsrunde, så vi får nogle svar fra ledelsen i forbindelse med sådan en grænseoverskridende transaktion.

Det her er for os at se den praktiske del af dagligdagen i EU, og selv om det på overfladen lyder enormt teknisk og kedeligt, og måske det også er det for nogle, er det faktisk en væsentlig del af rygraden i det, at vi indgår i det europæiske fællesskab, og derfor er det vigtigt, at det virker. Så i Alternativet er alternativet til EU et bedre EU. Og i en verden, hvor det totalitære er reglen frem for undtagelsen, er det også vigtigt, at vi gør, hvad vi kan, for at få vores demokratiske og forpligtende fællesskaber til at virke, også i detaljerne. Så mere kontrol i forhold til kryptovaluta er også en god idé. Og så kan vi jo så diskutere, hvad vi ellers synes om det.

Kl. 18:15

Anden næstformand (Jeppe Søe):

Tak til ordføreren. Og den sidste i ordførerrækken er hr. Peter Kofod.

Kl. 18:16

(Ordfører)

Peter Kofod (DF):

Da jeg så forslaget, tænkte jeg, at det var sådan et slags romkugleforslag: alt muligt fejet sammen og så bare lige klasket sammen, og så havde vi ellers et lovforslag, hvor der var hundrede og sytten forskellige ting i. Så læste jeg det og fandt ud af, at det mere var sådan et forslag, der mindede om long island iced tea, for man blev også svimmel af det. Og det er nok sådan, jeg har haft det med det her forslag.

Der er ordførere før mig, der har redegjort glimrende for indholdet, og meget af det er jo ret teknisk. Det, jeg har lyst til at tage op, når jeg står her, er det, som måske ikke har fået så meget omtale og kærlighed, og det er den del, der handler om patenter og patentområdet i EU. Der er det jo ingen hemmelighed, at vi for nogle år siden havde en folkeafstemning netop om det spørgsmål. Mit parti anbefalede en løsning, som et flertal af danskerne ikke var interesseret i. De valgte noget andet. Og derfor kommer vi også til at tage den her del op i udvalgsbehandlingen for at stille ministeren nogle fyldige spørgsmål om lige præcis det her emne for at finde ud af: Hvor er vi på europæisk plan på patentområdet, og hvordan harmonerer det med det, regeringen lægger frem her – altså, passer det sammen?

Så et forslag med alt godt fra havet vil vi selvfølgelig kigge på, når vi når til udvalgsbehandlingen, og så tager vi det derfra. Tak.

Kl. 18:17

Anden næstformand (Jeppe Søe):

Tak til ordføreren. Så er det ministeren.

Kl. 18:17

Erhvervsministeren (Morten Bødskov):

Tak for det, formand, og tusind tak for den meget brede opbakning til forslaget. SF og andre havde et ønske om, at der var visse dele af forslaget, som man gerne ville have en, hvad jeg forstod skulle være en teknisk gennemgang i udvalget, og det hjælper vi selvfølgelig gerne med, og det kan vi selvfølgelig sagtens finde ud af. Men tak for opbakningen til forslaget som sådan. Det indeholder, som det også har været sagt, en hel del ændringer af flere love, og jeg vil holde mig til at gennemgå de centrale dele af det her.

En vigtig ændring er, at vi gennemfører det såkaldte mobilitetsdirektiv i dansk ret ved at ændre vores selskabslov. Det handler kort fortalt om at gøre reglerne nemmere for virksomheder, der gerne vil lave en grænseoverskridende omdannelse, en fusion eller en spaltning. Den slags transaktioner er vigtige elementer, når vi kigger på det indre markeds funktion for selskaber. I Danmark har vi allerede regler for de situationer, men nu har EU så lavet fælles regler, hvilket gør det nemmere for virksomhederne. Det betyder, som det også har været fremført, helt konkret, at hvis et dansk selskab eksempelvis vil omdanne sig til et spansk selskab, vil begge selskaber være underlagt samme regler i modsætning til i dag, hvor omdannelsen vil skulle leve op til reglerne både i Danmark og i Spanien. Der indføres også nye og skærpede regler til de eksisterende, harmoniserede regler om grænseoverskridende fusioner. Det gælder f.eks. skærpede krav til indholdet af den redegørelse, ledelsen skal udarbejde forud for en fusion. Forslaget indeholder også en øget kontrol forud for omdannelser, fusioner og spaltninger, og det giver mulighed for at inddrage relevante myndigheder eller sagkyndig bistand for at vurdere, om transaktionen er etableret med henblik på misbrug, svigagtige eller også kriminelle formål. Alt i alt tjener den del af det også – selvfølgelig efter regeringens opfattelse – et ganske udmærket formål.

En anden vigtig ændring i forslaget er en ændring af næringsloven, som flere også har været inde på, og med den foreslåede ændring af næringsloven afskaffes det offentlige register så – det, der hedder MobiltReg. Der vil ikke længere være krav om, at mobile udsalgssteder, dvs. lagersalg, markeder, udstillinger, messer, skal registreres hos Erhvervsstyrelsen, og afskaffelsen af det vil gøre det lettere for erhvervsdrivende, da registreringskravet jo så fjernes.

For det tredje har Færøerne gjort opmærksom på behovet for nye regler på området for afmærkning af farvande og navigationssystemer på Færøerne, og derfor indebærer lovforslaget en ændring i lov om sikkerhed til søs, så Færøerne fremadrettet kan få opdateret regler, bl.a. om administration og håndhævelse inden for farvandsafmærkning og navigationssystemer på Færøerne.

Det sidste, jeg vil fremhæve her, er så patentreformen. Den træder jo snart i kraft, og det gør det nødvendigt, at vi laver en ændring, som skal sikre, at virksomheder, der har et gyldigt europæisk patent, men som har fået afslag på en ansøgning om enhedspatent på grund af fejl i formalia, alligevel kan få valideret deres patent i Danmark. På den måde undgår vi så, at virksomheder risikerer at stå med et gyldigt patent, som ikke er gældende nogen steder.

Med de her ord ser jeg selvfølgelig frem til behandlingen af lovforslaget i udvalget, og vi svarer hjertens gerne på de spørgsmål, som måtte komme til de dele, som har været fremført her under behandlingen. Tak.

Kl. 18:21

Anden næstformand (Jeppe Søe):

Det sidste behøver vi ikke vente med til behandlingen, for hr. Pelle Dragsted har bedt om en kort bemærkning.

Kl. 18:21

Pelle Dragsted (EL):

Tak. Nu brokkede jeg mig jo lidt over, at der var mange ting i forslaget, men mit spørgsmål går så på en ting, der ikke er med i forslaget. Jeg kunne læse ud af høringsnotatet, at der i det oprindelige lovudkast, som var sendt i høring, også var indeholdt et spørgsmål om bevillingsloven og om diskrimination, altså at man skulle kunne gøre bevillinger afhængige af, at der ikke blev foretaget diskrimination i nattelivet – hvilket jo altså er en diskussion, som har fyldt ganske meget igennem tiden.

Mit spørgsmål er bare, hvorfor det ikke længere optræder i lovforslaget, og om det er, fordi det er på vej ind i noget andet lovgivning, eller om det er, fordi det er et initiativ, man har lagt helt væk, og i så fald, hvad årsagen er til det.

Kl. 18:22

Anden næstformand (Jeppe Søe):

Ministeren.

Kl. 18:22

Erhvervsministeren (Morten Bødskov):

Det er rigtigt nok, at det er et initiativ, som ikke er med i det her lovforslag, som jo ellers i øvrigt indeholder rigtig mange elementer, som ordføreren også selv sagde fra Folketingets talerstol. Det konkrete element er et element, som regeringen stadig væk drøfter, og vi kommer til at tage stilling til det på et senere tidspunkt.

Kl. 18:22

Anden næstformand (Jeppe Søe):

Spørgeren for et opfølgende spørgsmål.

Kl. 18:22

Pelle Dragsted (EL):

Okay. Det er bare for at være helt sikker: Det lå i lovforslaget, som var fremsendt til høring, så kan ministeren så løfte sløret for, hvorfor det er faldet bort? Altså, hvad er det for nogle drøftelser, der foregår – det er ikke bare af tekniske årsager, men det er sådan en politisk drøftelse i regeringen – som gør, at det her er faldet bort?

Kl. 18:22

Anden næstformand (Jeppe Søe):

Ministeren.

Kl. 18:23

Erhvervsministeren (Morten Bødskov):

Regeringens interne drøftelser har regeringen selvsagt internt, og vi drøfter det her element videre, og jeg føler mig ret overbevist om, at spørgeren på et eller andet tidspunkt, inden så længe, vil høre videre om det forslag også.

Kl. 18:23

Anden næstformand (Jeppe Søe):

Så er det fru Mona Juul.

Kl. 18:23

Mona Juul (KF):

Tak for det. Jeg blev sådan lige inspireret af, at hr. Pelle Dragsted syntes, at han manglede noget. Jeg har også et forslag til ministeren, for det kunne jo være, at når der nu rent faktisk er lidt omkring design eller, hvad skal man sige, patentdelen, så kunne man da have taget noget med i forhold til design, for nu har vi jo set nogle kopieringssager her på det seneste, hvor vi ikke rigtig står så godt nødvendigvis. Jeg har prøvet at rejse det over for den tidligere erhvervsminister, som tog nogle gode tiltag, men vi mangler ligesom at komme i mål. Så det er ikke det rigtige sted at sige det, men ikke desto mindre kunne det bare være rigtig dejligt, om ministeren ville tage fat i den del også. Vi har det jo med at beskytte dansk design så godt som muligt, og vi er rigtig glade for det, når det er nogle fra andre lande f.eks. – men når danskere kopierer hinanden, står vi faktisk rigtig skidt.

Kl. 18:24

Anden næstformand (Jeppe Søe):

Ministeren.

Kl. 18:24

Erhvervsministeren (Morten Bødskov):

Det er jo rigtigt nok, at det ikke har noget med forslaget her at gøre, så det er måske ikke sådan det helt rigtige sted at diskutere det; men der er ingen tvivl om, at det da selvfølgelig er en udfordring for dem, som starter egen virksomhed, som bruger masser af ressourcer på at sikre sig et design og sørger for, at det i alle henseender så er deres, Og når der så er kopisager, er det jo godt, at vi har et retssystem, som rent faktisk er i stand til at håndtere det, og det er der jo ganske mange eksempler på sker. Men hvis Konservative har synspunkter omkring det, kender spørgeren mig udmærket og godt nok til at vide, at det er noget, vi godt kan snakke om. Om vi kan blive enige om det, ved jeg ikke, men det må vi jo prøve at tage derfra.

Kl. 18:24

Anden næstformand (Jeppe Søe):

Ønskes der en opfølgning? Nej. Tak til ministeren.

Da der ikke er flere, der har bedt om ordet, er forhandlingen afsluttet.

Jeg foreslår, at lovforslaget henvises til Erhvervsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

8) 1. behandling af lovforslag nr. L 21:

Forslag til lov om adgang til anlæggelse af gruppesøgsmål til beskyttelse af forbrugernes kollektive interesser.

Af erhvervsministeren (Morten Bødskov).

(Fremsættelse 25.01.2023).

Kl. 18:25

Forhandling

Anden næstformand (Jeppe Søe):

Forhandlingen er åbnet. Den første ordfører er fru Fie Hækkerup.

Kl. 18:25

(Ordfører)

Fie Hækkerup (S):

Tak for ordet – endnu en gang, har jeg lyst til at sige. I disse år og over den seneste årrække er der sket store forandringer i måden, vi handler på, og det gælder også på EU's indre marked, som er et stadig mere globaliseret, mere digitaliseret og mere uigennemskueligt marked for forbrugerne at navigere i.

For Socialdemokratiet er det vigtigt, at der med et marked i stor forandring også følger et højt forbrugerbeskyttelsesniveau, hvor vi sikrer, at vi holder hånden under forbrugere, der ellers kan risikere at lide skade, fordi en virksomhed fører en ulovlig praksis. Man kan godt som forbruger stå i sådan en situation og vide, at man har ret, men man skal også få ret. Det er det, vi gør med implementeringen af det her EU-direktiv. Vi gør det nemmere for forbrugerne at få ret. Det er et godt, og det er et vigtigt skridt i sikringen af forbrugernes rettigheder og vilkår på det indre marked. Det gøres, ved at myndigheder eller organisationer, som er godkendt af erhvervsministeren, fremover skal kunne føre gruppesøgsmål på vegne af en gruppe af forbrugere inden for hele EU. Konkret betyder det, at en myndighed eller en organisation kan varetage forbrugernes kollektive interesser i et søgsmål. Og man vil som forbruger få styrket muligheden for f.eks. at få erstatning, og man sikre, at en virksomhed bliver påbudt at ændre praksis.

Som det er blevet tilkendegivet i høringsprocessen, rummer forslaget en god balance mellem på den ene side en styrket beskyttelse af forbrugerne og på den anden side virksomhedernes retssikkerhed. Det vil på den måde øge forbrugerbeskyttelsesniveauet, samtidig med at det skaber mere fair konkurrence og mere lige vilkår for erhvervsdrivende på det indre marked. På den måde vil forbrugerne være væsentlig bedre stillet fremover, når de handler inden for EU's indre marked.

Socialdemokratiet støtter forslaget. Tak.

Kl. 18:27

Anden næstformand (Jeppe Søe):

Tak til ordføreren. Så er det hr. Hans Andersen.

Kl. 18:27

(Ordfører)

Hans Andersen (V):

Tak for det. Som den socialdemokratiske ordfører netop har redegjort for, er formålet med lovforslaget at gennemføre EU's direktiv om adgang til anlæggelse af gruppesøgsmål til beskyttelse af forbrugernes kollektive interesser og dermed øge forbrugerbeskyttelsen på det indre marked. Der er jo ingen tvivl om, at den øgede globalisering og digitalisering har ændret den måde, vi afsætter og køber varer på inden for EU, og e-handelen er jo global, og den er voksende. Og det er som udgangspunkt godt, for det giver den danske forbruger et større udbud af varer og danske virksomheder et større marked, hvor de kan afsætte deres produkter; men det betyder også, at forbrugeren har en øget risiko for at komme i klemme, hvis der er erhvervsdrivende, der ikke overholder spillereglerne.

Med lovforslaget ensarter vi reglerne for gruppesøgsmål på tværs af EU og øger på den måde forbrugerbeskyttelsen for alle forbrugere, samtidig med at vi skaber en mere fair konkurrence og mere lige vilkår for de erhvervsdrivende, der opererer på det indre marked. Og det er jo ikke alene positivt for forbrugerne, men også for de erhvervsdrivende.

Så med de ord vil jeg meddele, at Venstre støtter lovforslaget.

Kl. 18:28

Anden næstformand (Jeppe Søe):

Tak til ordføreren. Næste ordfører er fru Karin Liltorp.

Kl. 18:28

(Ordfører)

Karin Liltorp (M):

Tak for ordet. Det er positivt, at vi nu kan sikre forbrugernes kollektive interesser på tværs af EU ved implementeringen af dette direktiv. En juridisk ensartethed sikrer, at vi opretholder et velfungerende indre marked, og det sikrer også, at vi kan beskytte forbrugerne mod virksomheders ulovlige praksisser.

De nye regler vil gøre det nemmere for EU-borgere at føre gruppesøgsmål om påbud eller forbud og genopretning i hele EU. Forbrugerne vil med forslaget kunne pulje flere søgsmål i ét gruppesøgsmål mod den samme erhvervsdrivende. Lovforslaget styrker dermed forbrugerbeskyttelsen på EU-plan, ligesom det skaber lige vilkår for erhvervsdrivende, der opererer inden for grænserne af det indre marked. I Danmark har vi allerede regler, der muliggør anlæggelsen af gruppesøgsmål, og det er meget positivt, at resten af EU's borgere nu kan nyde godt af den samme beskyttelse.

Moderaterne støtter op om forslaget.

Kl. 18:30

Anden næstformand (Jeppe Søe):

Tak til ordføreren. Næste ordfører er fru Lisbeth Bech-Nielsen.

Kl. 18:30

(Ordfører)

Lisbeth Bech-Nielsen (SF):

Som de foregående ordførere har været inde på, er det her forslag noget, der i den grad vil komme til at fremme forbrugernes interesser og deres kollektive interesser. Det er et rigtig godt initiativ fra EU's side i forhold til at sikre europæiske forbrugere. Vi har virksomheder og produkter, som i den grad er grænseoverskridende, og som er internationale i deres form, og derfor giver det også kun mening, at man kan lave kollektive søgsmål på tværs af landegrænser og også herhjemme.

Jeg synes, det var interessant, at der også stod, at der ikke skal være et individ, der ligesom melder sig på banen i forhold til sådan et kollektivt søgsmål. Der er altså repræsentanter, der kan lave de her kollektive søgsmål, uden at der er et eneste individ, der ligesom har meldt sig på banen til det. Det lyder rigtig, rigtig godt, men det skal heller ikke – og der kunne jeg høre på min konservative kollega at vi har en fælles interesse, tror jeg – blive en business forstået på den her amerikanske måde, hvor man fører de her søgsmål, uden at der er nogen, der nødvendigvis har lidt skade. Men som jeg har forstået det, og det må ministeren også gerne komme ind på, er der nogle klokkeklare krav til organisationer og virksomheder, der kan føre de her søgsmål, og de skal godkendes. Så det er ikke noget, alle og enhver kan komme til.

Der er selvfølgelig de her spørgsmål, vi lige skal have afklaret, men i det store hele mener jeg og SF, at det at beskytte forbrugerens interesser og kollektive interesser er et kæmpe skridt fremad, og det er også noget, som det er rigtig godt ligger på EU-niveau. Tak.

Kl. 18:32

Anden næstformand (Jeppe Søe):

Tak til ordføreren. Så er det fru Betina Kastbjerg.

Kl. 18:32

(Ordfører)

Betina Kastbjerg (DD):

Tak for det, formand. I dag skal vi behandle L 21, som er et forslag til lov om adgang til anlæggelse af gruppesøgsmål til beskyttelse af forbrugernes kollektive interesser. Forslaget har til hensigt, at der findes en effektiv ordning for anlæggelse af gruppesøgsmål for forbrugere i alle medlemsstater.

Vi synes, det er positivt, at der kommer forbedrede muligheder for at føre grænseoverskridende gruppesøgsmål, men det er selvfølgelig vigtigt, at der stilles krav til godkendelsen af de myndigheder og organisationer, der kan godkendes til at anlægge gruppesøgsmål. Med forslaget lægges der op til at øge forbrugerbeskyttelsen yderligere, således at godkendte myndigheder og organisationer, der repræsenterer forbrugernes interesser, kan anlægge og føre to nye typer gruppesøgsmål mod erhvervsdrivende om henholdsvis påbud eller forbud og genopretning.

I Danmarksdemokraterne er vi positive over for lovforslaget, da det bidrager til, at der på EU-plan og på nationalt plan findes en effektiv ordning for anlæggelse af gruppesøgsmål. Ligeledes er der kun tale om en minimumsimplementering af EU-direktivet. Ligeledes er det positivt, at der i lovforslaget lægges op til, at den enkelte forbruger aktivt skal tilmelde sig søgsmålet for at blive omfattet, hvis der er tale om erstatning. Ved påbud synes det rimeligt, at der kan anlægges sager, uden at forbrugere aktivt har tilmeldt sig.

Vi skal dog være opmærksomme på, at reglerne ikke giver organisationer mulighed for at anlægge grundløse og chikanøse sager, da det vil give en øget sagstilgang ved domstolene, som i forvejen er pressede af lange sagsbehandlingstider. Men umiddelbart virker det til, at der er fundet en fin balance mellem hensynet til forbrugerne og hensynet til virksomhederne, og derfor støtter vi i Danmarksdemokraterne forslaget.

Kl. 18:33

Anden næstformand (Jeppe Søe):

Tak til ordføreren. Næste ordfører er hr. Lars-Christian Brask.

Kl. 18:34

(Ordfører)

Lars-Christian Brask (LA):

Tak. Der er jo ikke meget politisk budskab at koge suppe på her. Det er et lovforslag, som implementerer EU's regler om gruppesøgsmål for forbrugere, og det er jo i sig selv relativt sympatisk. Lovforslaget sikrer en ordentlig, effektiv og virkningsfuld proces samt retssikkerhed for både forbrugere og virksomhederne. Vi støtter en god ordning, en god mekanisme, og dermed støtter vi lovforslaget.

Kl. 18:34

Anden næstformand (Jeppe Søe):

Tak til ordføreren. Den næste ordfører er fru Mona Juul.

Kl. 18:34

(Ordfører)

Mona Juul (KF):

Tak for ordet. Det er jo heldigvis allerede sådan, at hvis flere borgere har ensartede krav mod en borger, en virksomhed eller en offentlig myndighed, kan man vælge at føre sagen som et gruppesøgsmål i stedet for at anlægge individuelle retssager.

Med det her lovforslag gennemfører man et EU-direktiv, der fra juni giver mulighed for, at en gruppe af forbrugere i stedet kan repræsenteres af godkendte myndigheder og organisationer. Det synes jeg giver rigtig god mening, da vi som forbrugere jo kan opleve svindel, som vi hver især ikke orker at følge til dørs, fordi besværet langt kommer til at overstige gevinsten, men som vi i fællesskab kan sikre at andre forbrugere ikke også skal opleve. Her er det yderst hensigtsmæssigt, at man nu kan blive repræsenteret af en egnet organisation.

To ting er centrale ud over den ekstra forbrugerbeskyttelsesmulighed: 1) at man som gruppe ikke har mulighed for at vælge et advokatfirma som organisation, fordi den type organisation ikke vil blive godkendt, og det er godt, for vi skal netop ikke have amerikanske tilstande, hvor det bliver interessant at gøre de her ting, og 2) at princippet om, at taber betaler, finder anvendelse; det sikrer, at den tabende part kan pålægges at betale den vindende parts sagsomkostninger, og det er et vigtigt princip, som er med til at sikre, at der ikke anlægges mærkværdige, chikaneagtige eller fuldstændig grundløse og urimelige sager – det er det sidste, nogen og i hvert fald heller ikke dansk erhvervsliv har brug for.

Jagten på svindlere må ikke have alt for mange konsekvenser for de mange lovlydige, og her mener jeg der er fundet en fin balance mellem mere forbrugerbeskyttelse og sikring af den retssikkerhed, som virksomhederne har brug for. Derfor bakker Konservative op om forslaget. Og så håber jeg, at ministeren vil komme ind på, om man forventer, at der vil være et stormløb af organisationer eller brugere, der ønsker at benytte sig af den her mulighed, eller hvor vi er henne med det – for det er en af de ting, jeg mangler at få noget viden om. Når det er sagt, skal jeg hilse fra Nye Borgerlige og Radikale, som også bakker op om forslaget.

Kl. 18:36

Anden næstformand (Jeppe Søe):

Tak til ordføreren. Så er det hr. Pelle Dragsted.

Kl. 18:37

(Ordfører)

Pelle Dragsted (EL):

Vi er også som de øvrige ordførere positive over for forslaget her. Der er tale om en styrkelse af forbrugerbeskyttelsen, og som fru Mona Juul var inde på, er der allerede muligheder i den gældende lovgivning, men her kommer der altså nye muligheder. Så vidt jeg forstår lovforslaget, er det, når det gælder krænkelser, som også vedrører EU-direktiver, at forbrugerorganisationer fremover vil kunne samle forbrugere bag et søgsmål, også når det gælder grænseoverskridende krænkelser, kan man sige.

Det er positivt, at man går ind og giver de her forbrugerorganisationer en mere aktiv rolle, end vi måske har været vant til indtil nu, men som jeg forstår lovforslaget, når jeg læser det, vil det i udgangspunktet, altså til at starte med, kun være de organisationer, som allerede i dag er registreret som godkendt til at stå for det med de grænseoverskridende sager, altså Forbrugerombudsmanden og Lægemiddelstyrelsen, og herefter er det så ministeren, der sammen med andre relevante ministre skal tage stilling til godkendelse af andre. Der kunne jeg godt tænke mig at høre om noget – det kan jeg lige så godt spørge om nu, for så går det hurtigere, og så slipper ministeren for, at jeg trykker på knappen: Hvordan forventer man den her proces vil være? Hvor længe vil der gå, før nogle af de andre forbrugerorganisationer vil kunne komme på listen? Og forventer man, at der vil komme nogen, eller har man ligesom den indstilling i regeringen, at det er fint, at man kører videre med de gamle, altså alene med Forbrugerombudsmanden og Lægemiddelstyrelsen?

Så er der selvfølgelig det spørgsmål, som også er blevet diskuteret lidt, om det her optin og optout, altså om man ligesom aktivt skal tilmelde sig, og der påpeger Forbrugerrådet Tænk jo i deres høringssvar, at der er den udfordring ved det, at det så også fremover kun vil være Forbrugerombudsmanden, der kan føre de her grænseoverskridende sager på vegne af alle danske forbrugere. Der kan sikkert være argumenter for og imod, men det er måske noget, vi kan få drøftet lidt grundigere i udvalgsbehandlingen.

Der er også nogle andre ting i høringssvaret fra Forbrugerrådet Tænk, som jeg synes er værd at diskutere, bl.a. det her med de her søgsmål, hvor den enkeltes erstatningskrav er meget lille. De har eksemplet i høringssvaret med Nets, som blev afsløret i at have for høje gebyrer, men det var så få penge for den enkelte forbruger, at det var svært at se meningen med et søgsmål, og der har de altså det her forslag om, at man i de tilfælde kan lade et eventuelt erstatningskrav tilgå en statslig fond, der så kan medfinansiere fremtidige søgsmål, eller hvor man kan søge til at få dækning af fremtidige søgsmål. Det er åbenbart noget, man kender fra andre lande, men det er vist lande uden for EU, så af regeringens høringssvar kan det, så vidt jeg kan se, være svært at se det ske inden for det gældende direktiv. Men det er i hvert fald værd at diskutere.

Men grundlæggende er vi positive over for forslaget. Jeg kan høre, at der er en bekymring for, at der vil komme for mange chikanøse anlæg, og det skal man selvfølgelig også være opmærksom på, men grundlæggende synes jeg nu nok, når jeg kigger ud over verden i dag, at det ikke er det, som jeg er mest bekymret for, når man ser på balancen mellem forbrugere og erhvervsinteresser. Der er det måske kun rigtig godt, at forbrugersiden får lidt flere redskaber og bliver styrket lidt i deres muligheder for at gøre deres rettigheder gældende. Tak for ordet.

Kl. 18:40

Anden næstformand (Jeppe Søe):

Tak til ordføreren. Den næste ordfører er fru Sascha Faxe.

Kl. 18:40

(Ordfører)

Sascha Faxe (ALT):

Tak for ordet. For os er det ikke bare en implementering af EU-ret, men det er også et vigtigt skridt i den retning, som flere ordførere har talt om før, nemlig en styrkelse af den almindelige forbrugers retsstilling over for erhvervslivet, og det synes vi er rigtig vigtigt. Hvis der f.eks. sker gentagne overtrædelser af fællesskabslovgivningen, f.eks. om EU-miljømærket eller reglerne om salg på internettet, som jo er de større ting, så vil organisationerne – og der kan jeg jo godt høre på hr. Pelle Dragsted, at der er nogle spørgsmål til det, så det kan jeg tilslutte mig – fremover kunne anlægge søgsmål med påstand om påbud og forbud. Og det synes vi er vigtigt, altså et af de skridt, hvor vi i fællesskab styrker og udbygger fællesskabet.

Når vi så går den her vej, kunne vi jo også spørge os selv, om vi ikke også skulle udbygge retssikkerheden i forhold til vores miljø, altså også åbne muligheden for lignende søgsmål, der kan styrke naturen og fremtidens generationers interesser og ikke kun forbrugernes. Så hvis vi starter her, kunne det jo være en kærlig opfordring til, at det kunne være det næste skridt, som vi havde lyst til at kigge på.

Det her lovforslag er jo så også et vigtigt skridt, hvor vi styrker retssikkerheden, og det vil Alternativet altid støtte, så vi stemmer for forslaget. Men jeg synes også, vi kommer til at holde et vågent øje med, at vores domstole får de ressourcer, som er nødvendige, så de her sager ikke bare kommer på lange ventelister i et i forvejen overbebyrdet retssystem.

Kl. 18:42

Anden næstformand (Jeppe Søe):

Tak til ordføreren. Den næste – og sidste – ordfører er hr. Nick Zimmermann.

Kl. 18:42

(Ordfører)

Nick Zimmermann (DF):

Hovedformålet med lovforslaget er at sikre en fornuftig proces for anlæggelse af gruppesøgsmål i hele det indre marked, og lovforslaget giver mulighed for at godkende, at myndigheder og organisationer, der repræsenterer forbrugernes interesser, kan anlægge og føre to nye typer af gruppesøgsmål mod erhvervsdrivende om henholdsvis påbud og forbud samt genopretning.

Konkret vil det betyde, at forbrugerne kan få erstatning, hvis en virksomhed overtræder en række regler. Lovforslaget stiller krav til myndigheder og organisationer, der ønsker at blive godkendt til gruppesøgsmål. Med forslaget kan disse anlægge nationale gruppesøgsmål ved danske domstole. Vi mener, det er godt, at den lille forbruger i visse tilfælde kan blive repræsenteret ved domstolene, selv om denne individuelt ikke har tilmeldt sig et søgsmål. Der er mange, der ikke har overskud og ressourcer til at bringe tvister for domstolene. Med forslaget bliver deres interesser nu forsvaret.

Vi støtter i Dansk Folkeparti derfor lovforslaget, der styrker generelle forbrugerinteresser.

Kl. 18:43

Anden næstformand (Jeppe Søe):

Tak til ordføreren. Det var afslutningen på ordførerrækken, så nu er det erhvervsministeren.

Kl. 18:43

Erhvervsministeren (Morten Bødskov):

Tak for det, formand. Og tusind tak for den brede opbakning til forslaget. Det er rigtigt, at det her er en styrkelse af forbrugernes interesser – og jo i særlig grad deres kollektive interesser. Et par ordførere har stillet spørgsmål om, hvem der kan godkendes til at føre de her sager – det skal jeg vende tilbage til. Men tak som sagt for den positive modtagelse af lovforslaget.

Den stigende globalisering og digitalisering øger jo risikoen for, at forbrugere i EU kan komme i klemme, hvis en erhvervsdrivende på det indre marked har en ulovlig praksis. Det var eksempelvis tydeligt under pandemien, altså coronapandemien, hvor flere forbrugere kom i klemme i forbindelse med de omfattende flyaflysninger, som vi var vidne til. Mange havde svært ved, som man måske husker, at få tilbagebetalt deres penge eller udbetalt kompensation, de havde krav på.

Der er i dag forskellige regler for gruppesøgsmål på tværs af EU, og det giver desværre også forskellige forbrugerbeskyttelsesniveauer. Nu har EU så vedtaget det her direktiv om anlæggelse af gruppesøgsmål, hvis formål jo så er at bidrage til, at der på EU-plan og på nationalt plan findes en fælles processuel ordning for det her spørgsmål, altså gruppesøgsmål. Og med lovforslaget gennemfører vi så det direktiv. Det bidrager til at ensarte reglerne om gruppesøgsmål i EU-landene.

Formålet med de her nye regler er at gøre det nemmere at føre gruppesøgsmål om påbud eller forbud og genopretning på vegne af forbrugerne i hele EU. Så forbrugere kan gå sammen i et gruppesøgsmål mod den samme erhvervsdrivende og opnå samme resultat og dermed samme forbrugerbeskyttelsesniveau. Med lovforslaget får forbrugerne adgang til f.eks. erstatning, tilbagebetaling, ombytning og lignende.

Der kan ifølge med det her lovforslag anlægges gruppesøgsmål ved en erhvervsdrivendes overtrædelse af en række EU-retslige bestemmelser, som forbrugernes kollektive, altså samlede eller fælles interesser jo så bliver beskyttet ved. Det kunne f.eks. være overtrædelse af bestemmelserne om vildledende reklame, pakkerejser, apopros det, jeg sagde før, eller fødevareinformation.

Med loven kan myndigheder og organisationer anlægge gruppesøgsmål i Danmark mod en dansk erhvervsdrivende i forbindelse med en overtrædelse, som påvirker danske forbrugere. Men nu kan der så også anlægges gruppesøgsmål i et andet land mod en udenlandsk erhvervsdrivende, som påvirker forbrugerne i flere lande. Lovforslaget omfatter derfor både såkaldte nationale og grænseoverskridende gruppesøgsmål.

Lovforslaget øger som sagt forbrugerbeskyttelsen på EU-plan, og det skaber en mere fair konkurrence og mere lige vilkår for de erhvervsdrivende, der opererer på det indre marked. Det er et vigtigt og rigtigt skridt i retning af at beskytte forbrugerne på tværs af hele EU.

I Danmark lever vi faktisk allerede på langt de fleste punkter op til kravene i direktivet. Det er, fordi vi jo allerede i retsplejeloven har regler om anlæggelse af nationale gruppesøgsmål. Derfor lægger regeringen jo også op til, at vi ved implementeringen af det bevarer så meget som muligt af det system, vi allerede kender i Danmark

Men endnu en gang tak for bemærkningerne. Jeg ser frem til den videre behandling i udvalget.

Der blev rejst et enkelt spørgsmål – hvis jeg må, formand – og det var spørgsmålet om, hvem der så kan godkendes til at anlægge gruppesøgsmål efter lovforslaget her. Offentlige myndigheder og organisationer, der repræsenterer forbrugernes interesser, kan godkendes til at anlægge gruppesøgsmål. Det er det, der er udgangspunktet. Myndigheder kan godkendes, hvis de anmoder om det. De skal derudover jo så føre tilsyn med en eller flere af de EU-retlige bestemmelser – det gælder for myndighedernes vedkommende.

I dag er det sådan, som det også har været fremført heroppe fra talerstolen, at Lægemiddelstyrelsen og Forbrugerombudsmanden er godkendt til at anlægge gruppesøgsmål. Organisationer kan ligeledes godkendes, hvis de anmoder om det. De skal så opfylde en række betingelser, som er oplistet i forslaget. De må jo bl.a. ikke – og det tror jeg er vigtigt at understrege her – arbejde med fortjeneste for øje i den her sammenhæng. Det er det ene. Og så skal de selvfølgelig også i spørgsmålet være uafhængige – det er det andet.

Det tror jeg er så præcist, som jeg kan komme ind på det her; ellers kan vi tage det som udvalgsspørgsmål. Jeg synes sådan set, at det er ret godt, fordi det ikke mindst er med til at sikre, at man ikke arbejder med fortjeneste for øje – apropos, der var nogen, der snakkede om amerikanisering af det her system – og uafhængigheden er med til at sikre, at det, der er i fokus, er forbrugernes interesser. Det er grundlæggende det, som det her direktiv jo er med til at støtte. Det skulle forhåbentlig være svar på det spørgsmål, der blev rejst.

Kl. 18:49

Den fg. formand (Erling Bonnesen):

Tak for det. Der er en enkelt kort bemærkning, og det er fra hr. Pelle Dragsted.

Kl. 18:49

Pelle Dragsted (EL):

Beklager – men tak for det. Det var også det, jeg læste mig til i forslaget. Det, jeg er i tvivl om, er: Er det her en ret, som de her organisationer får, hvis de lever op til de her specifikke kriterier, eller er det regeringen, der kan beslutte, om man ønsker andre end de her myndigheder? Altså, det er bare lidt uklart for mig, for som jeg læser det, står der, at ministeren, så vidt jeg husker formuleringen, sammen med ministrene fra andre ressortområder kan tage stilling til, om en organisation kan godkendes. Lad os nu bare tage en organisation som Forbrugerrådet Tænk. Lad os forestille os, at de beder om at blive godkendt og komme på den her EU-liste: Forventer regeringen så, at man ønsker at have en liste, der omfatter andre end de myndigheder, der historisk har været det, og hvad er tidshorisonten for, at de også kommer med på listen?

Kl. 18:50

Den fg. formand (Erling Bonnesen):

Ministeren.

Kl. 18:50

Erhvervsministeren (Morten Bødskov):

Jeg håber at få forståelse for, at det sådan lige er vanskeligt for mig at svare på det i forhold til den enkelte organisation. Men udgangspunktet er jo som sagt, at organisationer ligeledes kan godkendes, hvis de anmoder om det, og det, de skal godkendes efter, er de kriterier, som er oplistet i lovforslaget. Det er eksempelvis det, som jeg sagde, at de jo altså – i gåseøjne – ikke må være part, altså de skal ikke kunne tjene penge på det, og de skal også være uafhængige i spørgsmålet. Hvad der derudover ligger i det helt præcis, kan vi prøve at bore ud i udvalgsbehandlingen af det. Men det sker altså, at de kan godkendes af de berørte ministerier, hvis man anmoder herom. Det er det, der er udgangspunktet for det.

Kl. 18:50

Den fg. formand (Erling Bonnesen):

Hr. Pelle Dragsted.

Kl. 18:50

Pelle Dragsted (EL):

Okay, så de kan godkendes, hvis de opfylder kriterierne. Altså, det er ikke for at skjule noget. Mit spørgsmål er bare, om det er regeringens hensigt, at vi også i Danmark skal have organisationer, der kommer med på den liste, og som ikke er myndigheder, som det hidtil har været, uden at nævne nogen særlige.

Kl. 18:51

Den fg. formand (Erling Bonnesen):

Ministeren.

Kl. 18:51

Erhvervsministeren (Morten Bødskov):

Der er ingen problemer med det. Hvis der er organisationer, som opfylder kravene, går jeg ud fra, at der ikke burde være nogen problemer med, at de bliver godkendt. Jeg har ikke nogen forudindtagede holdninger til, hvem det kan være, og hvem det ikke kan være. Det kører helt efter det lovforslag, som er skitseret her, selvfølgelig.

Kl. 18:51

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

9) 1. behandling af lovforslag nr. L 19:

Forslag til lov om dansk normaltid.

Af transportministeren (Thomas Danielsen).

(Fremsættelse 25.01.2023).

Kl. 18:51

Forhandling

Den fg. formand (Erling Bonnesen):

Forhandlingen er åbnet, og vi går i gang med ordførerrækken, og den første ordfører er Socialdemokraternes ordfører, hr. Thomas Monberg. Værsgo.

Kl. 18:52

(Ordfører)

Thomas Monberg (S):

Tak for ordet. Det er første gang, jeg står den her talerstol, og jeg vil i dag præsentere Socialdemokratiets perspektiv på et særligt lovforslag om tid. Det kan lyde lidt som et besynderligt forslag, men sagen er den, at i dagens Danmark er der ikke et passende lovgivningsmæssigt grundlag for nøjagtig måling af tid. På nuværende tidspunkt fastsættes den danske tid af loven om tidens bestemmelse fra 1893, men den har reelt ikke været fulgt de seneste 40 år, fordi ingen ure i praksis distribuerer dansk tid ifølge loven. Modsat har langt de fleste lande i verden siden 1970'erne forpligtet sig til at følge den koordinerede universaltid, UTC, som er en international 24-timers tidsstandard. Tiden er inde til at gentænke den gældende lovgivning.

Den gældende lov er forældet, og af den grund er der brug for en lovændring, så der er overensstemmelse mellem gældende lov og gængs praksis. Derfor foreslås det, at dansk normaltid fastsættes til at følge den koordinerede universaltid, UTC, tillagt 1 time.

Tid er afgørende. Det har jeg oplevet på tæt hold. For et par år siden var jeg ude for en lille voldsom oplevelse som lærer på en skole i Horsens. På vej på lejrtur til Bornholm var der en af mine elever, en 12-årig pige, der faldt om, og så var der en forælder og jeg, der ydede førstehjælp, og for hendes tid var det virkelig, virkelig vigtigt, at der blev givet hurtig hjælp. Hun er heldigvis i dag en fantastisk ung pige, der bare kører på i livet, som om hun har masser af tid – og det har hun heldigvis nu.

Tid er afgørende på andre måder. En lang række kritiske funktioner og teknologier koordineres ud fra UTC-tid: flytrafik, finansielle transaktioner og meteorologiske prognoser er blot nogle få eksempler, der kræver en fælles tidsangivelse. I takt med øget udbredelse af bl.a. droner og autonome køretøjer bliver behovet for en nøjagtig UTC-synkroniseret tidsangivelse kun større i fremtiden. Danmark har brug for en fælles, nøjagtig tidsangivelse, og det bakker Socialdemokratiet op om – mon ikke det var på tide? Tak.

Kl. 18:54

Den fg. formand (Erling Bonnesen):

Mange tak for det. Der er ikke nogen korte bemærkninger. Så vi siger tak til ordføreren og går videre til Venstres ordfører, og det er hr. Peter Juel-Jensen.

Kl. 18:54

(Ordfører)

Peter Juel-Jensen (V):

Tak for det, formand. Som min socialdemokratiske kollega udmærket har redegjort for, tilpasser vi i dag lovgivningen til virkeligheden. Det har været således, at vi har haft en lovgivning, der sagde, at vi skulle måle dansk tid, men vi havde ikke nogen steder at gøre det. Nu tilslutter vi os et internationalt samarbejde, fordi alle andre lande har gjort det, men også fordi vi vil sikre, at vi bruger virkeligheden og tiden rigtigt. Med det vil jeg bare tilslutte mig de ord, der allerede er sagt, og så sige, at Venstre støtter lovforslaget.

Kl. 18:55

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Vi går videre til Moderaternes ordfører, og det er hr. Peter Have.

Kl. 18:55

(Ordfører)

Peter Have (M):

Tak for det, formand. Jeg skal ikke bruge så meget tid på at gennemgå tiden som sådan – det har mine to kolleger jo allerede gjort – men blot lige skitsere følgende:

Danmark har siden 1893 været tilsluttet GMT, en international tidsstandard, Greenwich Mean Time, og i forbindelse med det her lovforslag skal vi tage stilling til at ophæve den gamle lov om tidens bestemmelse fra 1893. Danmark har som sagt som en lang række andre lande siden 1970 anvendt en mere moderne måde at måle tiden på, der i daglig tale hedder UTC. Her er der tale om meget præcise atomure, der meget bedre lever op til den nøjagtighed, vi har brug for i et moderne samfund. I nutidens og fremtidens digitaliserede verden har vi brug for en meget nøjagtig synkronisering af tiden. Men det anvender vi som sagt allerede, da vi tager udgangspunkt i UTC-tiden. Derfor er det meget naturligt, at vi nu, om end det er noget forsinket, kan sikre, at Danmark får lovgivningen på plads set i forhold til at have styr på målingen af tid nu og i fremtiden. Moderaterne går ind for lovforslaget. Tak for ordet.

Kl. 18:56

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til SF's ordfører, og det er fru Lisbeth Bech-Nielsen. Værsgo.

Kl. 18:57

(Ordfører)

Lisbeth Bech-Nielsen (SF):

Tak. Nu kommer vi til det rigtig spændende. Med den her lov forkaster vi loven om tidens bestemmelse fra 1893 og går lovmæssigt over til universaltid – hvilket vi har haft ulovligt i 50 år, men nu får vi styr på tiden helt lovligt.

Nytårsnat 1893/94 sprang urene i Danmark 9 minutter og 41 sekunder over, så vi kunne blive en del af verdenssamfundet, der ellers var integreret tidsmæssigt. 9 minutter og 41 sekunder var den tid, det tog den roterende jordklode, hvor vi bor, at tilbagelægge turen mellem det kongelige observatorium på Østervold her i København, som hidtil havde målt tiden i Danmark, og Gudhjem på Bornholm. For lov om tidens bestemmelse foreskrev, at dansk normaltid skulle fastsættes ud fra middelsoltiden for den 15. længdegrad øst for Greenwich uden for London – og det sted er bedre kendt som Gudhjem, og dermed blev det også kaldt Gudhjemtid. Det vil man jo specielt vide, hvis man er bornholmer.

Danmark tilsluttede sig dermed den internationale standardisering af tidsmålingen, universaltiden, og det skulle gøre det lettere at kommunikere på tværs af nationale grænsedragninger og tilpasse sig en moderne, globaliseret verden, hvor vi havde telegrafer, toge og telefoner, og hvor uret og tiden var det koordinerende omdrejningspunkt.

Indførelsen af universaltiden som dansk normaltid er en betydningsfuld ændring, hvis man sætter den i et større historisk perspektiv – hvilket jeg vil gøre. Dermed bliver det nemlig kulminationen på århundreders udvikling hen imod at beherske og styre tiden. I 1401 fik vi i Danmark den første mekaniske tidsmåler, et ur, opsat på Ribe Domkirke. Så kunne vi begynde at mødes på den rigtige tid, når vi skulle til bryllup og begravelse og i kirken og på markedet. I 1883 besluttede repræsentanter fra USA's 700 jernbaneselskaber at indføre en zonetid, så de nemmere kunne få togene til at passe sammen. Og den tid, de besluttede sig for, var Greenwich lidt uden for London. Det blev valgt som nulpunktet, fordi Storbritannien var en global supermagt og størstedelen af verdenshandelen var afhængig af søkort, der allerede anvendte Greenwich som udgangspunkt.

Herhjemme i Danmark var generalsekretæren for De danske Statsbaner inspireret af, hvad der foregik i USA, og sagde: Det er upraktisk, hvis vore toge ikke møder hinanden på det rigtige tidspunkt, så lad os også skifte nationaltid ud med universaltid. Det skete i 1894, og lige siden har tidsmåling og universaltid været kernen i vores moderne, industrialiserede verden, som jo handler om effektivitet og vækst.

Det har indført en mentalændring. Hvor man før den industrialiserede tidsalder fik arbejdsopgaver, man skulle udføre, gik man nu over til en tidsstyret arbejdstid. Det ændrede forholdet mellem arbejdstager og arbejdsgiver. Det betød så også, at vi fik tidsdisciplin og optimeringsmoral, som vi ved er kernen i et moderne markedsbaseret, kapitalistisk samfund. Og det har også påvirket vores fritidsliv, fordi vi skaber forestillinger om en verden, som ideelt kunne være uden spildtid. I dag, hvor universaltid og dermed også tiden i Danmark styres af atomure, er vi i Danmark afhængige af tidens nøjagtighed som aldrig før, fordi gps styrer vores liv ned til det sidste nanosekund. Det betyder, at fly ikke crasher, at olietankskibene ikke kolliderer, at vi kan se fjernsyn på det tidspunkt, vi har fundet ud af, og at vi kan præcisionsbombe i fremmede lande, hvis vi går i krig.

Som det sidste land i verden mig bekendt går vi nu over til den koordinerede universaltid, UTC, og det gør vi den 26. marts, kl. 2 om natten. Vi har også fået et atomur hjemmehørende i Hørsholm, og det er rigtig praktisk, fordi vi ellers alene var afhængige af gps, som kan hackes. Og præcis tid – som i meget, meget præcis tid – er fuldstændig afgørende for vores it-sikkerhed i en moderne verden og for f.eks. kvanteteknologi. Der er hele brancher, der er afhængige af nøjagtige tidsangivelser, f.eks. flytrafikken og vores elforsyning.

Tidsangivelse er, som jeg har beskrevet, en historie om globalisering, markedsøkonomi, protestantisk arbejdsetik, kapitalisme, vækstideologiens kolonisering af fritidslivet og præcisionsbombning i fremmede lande. Og uden tidsangivelse er der ingen kvantecomputere, der via kvantemekanik vender op og ned på vores kendte naturlove, og som kan bryde al kryptering, der i dag sikrer fortrolig information, og som stiller de store filosofiske spørgsmål såsom: Hvor er Schrödingers kat egentlig henne?

Så tiden er ikke ligegyldig. Det er et meget vigtigt lovforslag, men jeg ville bare ønske, at vi havde beholdt navnet, for »tidens bestemmelse« er mere poetisk end »dansk normaltid«. Tak.

Kl. 19:02

Den fg. formand (Erling Bonnesen):

Tak – fantastisk beskrivelse. Det har ordføreren gjort rigtig godt. Der er nemlig ingen spørgsmål. Så tak for det, og tak til ordføreren. Vi går videre til Danmarksdemokraternes ordfører, og det er hr. Kenneth Fredslund Petersen.

Kl. 19:02

(Ordfører)

Kenneth Fredslund Petersen (DD):

Tak, formand. Jeg tænker, jeg lige vil gøre det en anelse kortere. Lovforslag nr. L 19, forslag til lov om dansk normaltid, handler om at opdatere loven om tid med ca. 130 år plus/minus nogle få undtagelser og at ophæve den gældende lov om tidens bestemmelse, som oprindelig er fra marts 1893. Det må siges at være rigtig lang tid, loven om tidens bestemmelse faktisk har bestået uden væsentlige ændringer med tanke på den enorme udvikling og den brug for stor præcision, vi har i verden i dag. Lovforslaget vil sikre, at der i Danmark er aktuelt lovgivningsmæssigt grundlag for nøjagtig måling af tid, og samtidig sikres overensstemmelse mellem gældende lov og gængs praksis, hvor der anvendes koordineret universaltid, UTC. Med lovforslaget fastsættes dansk normaltid til at følge den koordinerede UTC-tid tillagt 1 time. Danmarksdemokraterne bakker op om forslaget.

Kl. 19:03

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Liberal Alliances ordfører, og det er hr. Jens Meilvang.

Kl. 19:03

(Ordfører)

Jens Meilvang (LA):

I 130 år har tiden i Danmark officielt været bestemt af middelsoltiden for den 15. længdegrad øst for Greenwich. Nu har vi jo en regering, der ikke er bange for at ofre rodfæstede traditioner på effektivitetens alter, men lige i det her tilfælde må jeg nok indrømme, at regeringen har fat i den lange ende. Det er fornuftigt, at vi bestemmer tiden som i landene omkring os. 5G, flytrafik, elektroniske finansielle systemer, som er dybt afhængige af en præcis tidsbestemmelse, er nok kommet for blive. Derfor kan det siges klart, at vi fra mit partis side støtter lovforslaget.

Kl. 19:04

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Det Konservative Folkepartis ordfører, og det er fru Mona Juul.

Kl. 19:04

(Ordfører)

Mona Juul (KF):

Tak for ordet. Tak til SF's ordfører. Jeg er her i stedet for Konservatives transportordfører, Niels Flemming Hansen, som sikkert ville have ønsket, at jeg ville have holdt en lige så fremragende tale, som ordføreren for SF gjorde. Det kan jeg allerede meddele nu ikke kommer til at ske, for jeg vil meget kort meddele, at Konservative bakker op om forslaget, så der kan komme orden i penalhuset, hvilket det jo egentlig er lidt mærkeligt at der ikke har været i mange år, kan man sige. Det duer selvfølgelig ikke, at lovgivningen ikke stemmer overens med praksis, så det er fint at få rettet op på det – lad os endelig ikke bruge mere tid på det. Tak.

Kl. 19:05

Den fg. formand (Erling Bonnesen):

Tak for det. Der er ingen spørgsmål. Tak til ordføreren. Jeg ser ikke nogen ordførere fra Enhedslisten, Radikale Venstre eller Alternativet, så vi går videre til Dansk Folkepartis ordfører, hr. Nick Zimmermann.

Kl. 19:05

(Ordfører)

Nick Zimmermann (DF):

I det store hele vil lovforslaget jo ikke have nogen praktiske konsekvenser. Ændringen har dog en vis betydning for en række samfundsaktiviteter, der er afhængige af tid, f.eks. datatransmission, elforsyning, aktiehandel m.v. Fremover vil sådanne samfundsområder følge gældende ret. Dansk Folkeparti støtter naturligvis forslaget. Tak.

Kl. 19:05

Den fg. formand (Erling Bonnesen):

Mange tak for det. Der er ingen spørgsmål. Tak til ordføreren. Vi går videre til Nye Borgerliges ordfører, hr. Kim Edberg Andersen.

Kl. 19:05

(Ordfører)

Kim Edberg Andersen (NB):

Tak for det. Jeg skal gøre det her rigtig kort: Nye Borgerlige støtter forslaget.

Kl. 19:06

Den fg. formand (Erling Bonnesen):

Mange tak for det. Så er vi igennem ordførerrækken, og så giver vi ordet til transportministeren.

Kl. 19:06

Transportministeren (Thomas Danielsen):

Tak for det, formand. Tak for ordet, og tak til fru Lisbeth Bech-Nielsen for den historiske gennemgang og for at gøre et forslag, der i hvert fald på papiret er både gråt og kedeligt, utrolig farverigt. Der er faktisk kun blevet stillet et spørgsmål til ministeren under behandlingen her, og det var ikke engang et klart spørgsmål. Det var – hvad skal man sige – et udtryk for en bekymring fra fru Lisbeth Bech-Nielsens side om, hvorvidt om lov om dansk normaltid nu også var et passende navn til forslaget i forhold til lov om tidens bestemmelse. Jeg kan sige, at det faktisk var i sidste øjeblik, at det blev ændret til at hedde lov om dansk normaltid, fordi vi tænkte, at det var mere forklarende og beskrivende. Men hvis fru Lisbeth Bech-Nielsen stiller et ændringsforslag, kan det være, at vi kan prøve at se på det som en del af udvalgsbehandlingen.

I et moderne samfund som det danske tænker vi meget over, hvad klokken er. Vi kender alle sammen til, hvor tit man på en almindelig dag kan komme til at tjekke uret på sin telefon, men vi tænker nok knap så meget over, hvorfor klokken er, hvad den er, og nok endnu mindre over, at den tid, der står på telefonens display, faktisk ikke er i overensstemmelse med gældende dansk lovgivning. Det er den ikke, da vi i dag fastsætter dansk normaltid juridisk set ved Lov nr. 83 af 29. marts 1893 om Tidens Bestemmelse, og den lov fastsætter tidsangivelsen ud fra middelsoltid ved den 15. længdegrad øst for Greenwich. Det svarer til, at man stiller uret efter solens gennemsnitlige placeringer på den givne længdegrad.

Men tiden er så at sige løbet fra den måde at beregne tid på. Siden 1970'erne har langt de fleste lande i verden benyttet den såkaldte UTC-tid, dvs. den koordinerede universaltid. UTC er en 24-timers tidsskala, som er baseret på data fra ultrapræcise atomure. Også i Danmark har vi i praksis benyttet UTC-tid i adskillige årtier. Den gældende lov fra 1893 er altså entydigt forældet. Flere og flere funktioner og sektorer i et moderne samfund er afhængige af en fælles og meget præcis bestemmelse af tiden. Det gælder f.eks. flytrafikken, 5G-netværket og aktiehandel, og behovet for en nøjagtig UTC-synkroniseret tidsangivelse bliver kun større i fremtiden.

Forslaget til lov om dansk normaltid har derfor til formål at sikre, at vi i Danmark har et lovgivningsmæssigt grundlag for nøjagtig måling af tid, der passer til behovene i både nutidens og fremtidens samfund. Lovforslaget har samtidig til formål at sikre, at der igen bliver overensstemmelse mellem den gældende lovgivning og gængs praksis. Med lovforslaget foreslås det, at dansk normaltid fastsættes til at følge UTC tillagt 1 time, og det foreslås samtidig, at den gældende lov om tidens bestemmelse fra 1893 ophæves.

Lovforslaget vil ikke få nogen betydning i praksis, fordi vi alle sammen allerede i dag benytter UTC-tid, men med lovforslaget kan vi igen få orden i sagerne og styr på tiden i Danmark. Danmark er en retsstat, og selvfølgelig kan vi ikke stille os tilfreds med en 130 år gammel lov, der er ude af trit med virkeligheden, og som ikke har været anvendt i praksis i årtier. Det er efter min mening derfor på høje tid, at vi får en ny hovedlov om dansk normaltid. Jeg ser frem til udvalgets behandling af lovforslaget. Tak.

Kl. 19:10

Den fg. formand (Erling Bonnesen):

Mange tak for det. Der er en enkelt kort bemærkning, og den er fra fru Lisbeth Bech-Nielsen.

Kl. 19:10

Lisbeth Bech-Nielsen (SF):

Jeg vil gerne takke for ministerens velvillighed til at genoverveje lovforslagets titel. Jeg tager ordet, fordi tiden simpelt hen løb fra mig oppe på talerstolen, og så glemte jeg at gøre noget, jeg havde lovet, nemlig at hilse fra Enhedslisten, Alternativet og Radikale og sige, at de også støtter lovforslaget. Jeg mener også, at de vil støtte et eventuelt ændringsforslag, men det må vi tage, når vi kommer dertil. Tak.

Kl. 19:10

Den fg. formand (Erling Bonnesen):

Ministeren.

Kl. 19:10

Transportministeren (Thomas Danielsen):

Tak for det. Jeg glæder mig til et godt samarbejde om lovforslagets videre behandling.

Kl. 19:11

Den fg. formand (Erling Bonnesen):

Fru Lisbeth Bech-Nielsen? Hun frafalder. Der er ikke flere kommentarer, og så siger vi tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Transportudvalget, og hvis ingen gør indsigelse, betragter jeg dette som vedtaget.

Det er vedtaget.

Kl. 19:11

Meddelelser fra formanden

Den fg. formand (Erling Bonnesen):

Der er ikke mere at foretage i dette møde.

Folketingets næste møde afholdes i morgen, onsdag den 1. februar 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 19:11).


11. møde

Fredag den 27. oktober 2023 kl. 10.00

Dagsorden

1) Forhandling om redegørelse nr. R 3:

Forsvarsministerens redegørelse om det nordiske forsvars- og beredskabssamarbejde.

(Anmeldelse 12.10.2023. Redegørelse givet 12.10.2023. Meddelelse om forhandling 12.10.2023).

2) Forhandling om redegørelse nr. R 4:

Ministeren for nordisk samarbejdes redegørelse om det nordiske samarbejde.

(Anmeldelse 12.10.2023. Redegørelse givet 12.10.2023. Meddelelse om forhandling 12.10.2023).

3) 1. behandling af lovforslag nr. L 13:

Forslag til lov om ændring af retsplejelov for Grønland. (National Enhed for Særlig Kriminalitets kompetence for Grønland m.v.)

Af justitsministeren (Peter Hummelgaard).

(Fremsættelse 04.10.2023).

4) 1. behandling af lovforslag nr. L 14:

Forslag til lov om ændring af kriminallov for Grønland og retsplejelov for Grønland. (Selvstændig bestemmelse om psykisk vold).

Af justitsministeren (Peter Hummelgaard).

(Fremsættelse 04.10.2023).

5) 1. behandling af beslutningsforslag nr. B 21:

Forslag til folketingsbeslutning om Danmarks tilslutning på mellemstatsligt grundlag til Europa-Parlamentets og Rådets direktiv (EU) 2023/977 af 10. maj 2023 om udveksling af oplysninger mellem medlemsstaternes retshåndhævende myndigheder og om ophævelse af Rådets rammeafgørelse 2006/960/RIA.

Af justitsministeren (Peter Hummelgaard).

(Fremsættelse 24.10.2023).

Kl. 10:00

Meddelelser fra formanden

Anden næstformand (Jeppe Søe):

Mødet er åbnet.

God morgen og velkommen til en 5-6 timers demokratisk drøftelse i Folketingssalen.

I dag er der følgende anmeldelser:

Justitsministeren (Peter Hummelgaard):

Lovforslag nr. L 65 (Forslag til lov om ændring af straffeloven (Forbud mod utilbørlig behandling af skrifter med væsentlig religiøs betydning for et anerkendt trossamfund)).

Kulturministeren (Jakob Engel-Schmidt):

Lovforslag nr. L 66 (Forslag til lov om ændring af lov om Slots- og Kulturstyrelsens kontrol og tilsyn med covid-19-kompensationsordninger m.v. på Kulturministeriets område (Udskydelse af solnedgangsklausul)).

Alex Ahrendtsen (DF) m.fl.:

Beslutningsforslag nr. B 25 (Forslag til folketingsbeslutning om at pålægge regeringen at arbejde for en frihandelsaftale mellem Færøerne og EU).

Lotte Rod (RV) og Martin Lidegaard (RV):

Forespørgsel nr. F 5 (Hvad er regeringens vision for de almene gymnasier, herunder for formålet med gymnasierne og for udviklingen af fagene?) og 

Forespørgsel nr. F 6 (Hvad kan regeringen oplyse om folkeskoleelevers indflydelse på undervisningen, herunder om muligheden for at dyrke faglige interesser og vælge fag, der understøtter dette?).

Titler på de anmeldte sager vil fremgå af www.folketingstidende.dk (jf. ovenfor.

Det første punkt på dagsordenen er:

1) Forhandling om redegørelse nr. R 3:

Forsvarsministerens redegørelse om det nordiske forsvars- og beredskabssamarbejde.

(Anmeldelse 12.10.2023. Redegørelse givet 12.10.2023. Meddelelse om forhandling 12.10.2023).

Kl. 10:01

Forhandling

Anden næstformand (Jeppe Søe):

Forhandlingen er åbnet, og den første ordfører er hr. Kasper Roug fra Socialdemokratiet.

Kl. 10:01

(Ordfører)

Kasper Roug (S):

Tak for det, formand. Senere får vi også redegørelsen fra forsvarsministeren, som jeg glæder mig til, men indledningsvis vil jeg selvfølgelig også sige, at jeg er rigtig glad for lige kort at kunne få lov til at tage over fra vores sædvanlige forsvarsordfører, som desværre ikke kunne være her i dag. Den her redegørelse fra forsvarsministeren om det nordiske forsvars- og beredskabssamarbejde er en tilbagevendende begivenhed her i Folketinget, og det er ikke så længe siden, vi sidst har behandlet den. Det var faktisk tilbage i maj, men selv om det altså ikke er længe siden, vi har forhandlet redegørelsen sidst, så gør vi det gerne igen, og der er, må man nok sige, alligevel også sket en hel del på det forsvarspolitiske område.

I Norden har vi altid haft tid til og tradition for at samarbejde, og det nordiske forsvars- og beredskabssamarbejde er endnu et godt eksempel på, at vi har en lang nordisk tradition for det. Når det så er sagt, indgik vi jo her i Folketinget, lige inden vi alle sammen gik på sommerferie, en historisk aftale om et nyt forsvarsforlig, og jeg er både glad og stolt over, at vi i et så bredt flertal af Folketingets partier tog ansvar og gik med i aftalen. Med det nye forlig blev vi enige om at investere hele 143 mia. kr. i dansk forsvar og sikkerhed de næste 10 år, ligesom vi også sikrede, at Danmark senest i 2030 skal leve op til NATO's målsætning om at bruge 2 pct. af bnp på forsvar og sikkerhed. Derudover er det helt centralt i forliget at styrke overvågningen og suverænitetshåndhævelsen i Arktis og Nordatlanten. I Socialdemokratiet mener vi, at det er vigtigt, at vi hele tiden har fokus på, at Arktis og Nordatlanten forbliver et lavspændingsområde. I den forbindelse skal vi herhjemme i Danmark, selvfølgelig i et tæt samarbejde med både Grønland og Færøerne, bidrage til at værne om deres suverænitet og styrke overvågningen i regionen.

Jeg vil tillade mig kort at berøre det forfærdelige terrorangreb, som Israel blev udsat for den 7. oktober, altså Hamas' angreb, som var noget af et ondskabsfuldt og uhyggeligt emne. En terrororganisation skånede ingen, men myrdede desværre mange civile og havde det som et klart mål, at det skulle gå ud over civile. I Socialdemokratiet er vi meget bekymrede over den krig, som også foregår lige nu som en konsekvens af Hamas' terrorangreb på Israel. Vi mener dog, at det er vigtigt helt og holdent at stå fast på Israels ret til at forsvare sig og samtidig på den kraftigste vis at fordømme Hamas' skruppelløse adfærd, eksempelvis ved systematisk at bruge den civile befolkning i Gaza som menneskelige skjolde og samtidig også tage den civile befolkning som rene og skære gidsler.

Ruslands brutale invasion af Ukraine har bragt krigen tilbage på europæisk territorium. Det har understreget vigtigheden af, at Danmark står sammen med vores allierede og partnere i NATO og EU og ikke mindst, at der i Folketinget fortsat er en bred opbakning til at styrke dansk forsvar og sikkerhed. I Socialdemokratiet mener vi, at det er helt afgørende, at vi opretholder den stærke støtte til Ukraine, da det handler om hele forudsætningen for vores samfund, nemlig demokrati, menneskerettigheder og en international orden.

I Danmark har vi f.eks. bidraget ved at donere hele vores nyindkøbte artilleri og vores F-16-fly til Ukraine, og gennem NORDEFCO-samarbejdet har Danmark sammen med Sverige og Norge for nylig købt artilleriammunition til Ukraine. Vi skal naturligvis fortsætte støtten til Ukraine, for det er både Danmark og Europas sikkerhed samt de nordiske landes sikkerhed, der er på spil. Som ministeren skriver i sin redegørelse, har situationen gennem Ukraine og Rusland ført til, at Finland for nylig er blevet optaget i NATO, ligesom vi kan se frem til, at Sverige forhåbentlig også snart bliver optaget, og jeg husker tilbage på den dag med stor glæde, da vi alle sammen kunne se Finlands flag blive rejst, så det stod og vajede sammen med alle de andre medlemsstaters flag ude foran NATO's hovedkvarter i Bruxelles. Det er historisk, og hvem havde set det komme for bare 3 år siden eller endda bare 2 år siden? Havde Putin set det komme? Næppe. I NATO står vi sammen mod en af truslerne for Europa. Som bekendt var Finland og Sverige ud af de fem lande, der er medlemmer af NORDEFCO, de eneste to, som ikke var medlemmer af NATO, da Rusland indledte sin angrebskrig her sidste år.

Endelig glæder jeg mig over at kunne læse, at forsvarsministeren i redegørelsen skriver, at Danmark vil arbejde for at styrke NORDEFCO-samarbejdet yderligere. Efter Finlands optagelse og Sveriges kommende optagelse i NATO står Danmark til næste år at overtage formandskabet for NORDEFCO. For når verden bliver mere og mere urolig og vi mærker til krigens konsekvenser i de nordiske lande, eksempelvis i form af angreb på gasledninger, er det helt afgørende, at vi i alle landene i NORDEFCO-samarbejdet rykker tættere sammen og forpligter os mere på hinanden. Tak for ordet.

Kl. 10:06

Anden næstformand (Jeppe Søe):

Selv tak. Der er ikke nogen korte bemærkninger. Den næste ordfører på talerstolen er hr. Mads Fuglede fra Venstre.

Kl. 10:06

(Ordfører)

Mads Fuglede (V):

Tak for ordet, og tak til ministeren for redegørelsen, som kommer godt omkring forsvars- og beredskabssamarbejdet i Norden. Siden sidste redegørelse ser vi, at det nordiske samarbejde fortsat styrkes efter Ruslands invasion af Ukraine. Finland er blevet optaget i NATO, og Sverige synes hver dag at komme et lille skridt nærmere. Det er meget glædeligt. Og det er glædeligt, at vi på sigt kan samarbejde endnu tættere med vores nordiske kollegaer på det forsvarspolitiske område. Trods stærkere samarbejde mærker vi fortsat krigen i Ukraine, og hvordan Putins aggressioner påvirker sikkerheden hos vores nordiske naboer og i Danmark. Derfor er det godt at se, hvordan vi i Norden fortsætter med at give vores ubetingede støtte til Ukraine, og at vi er det område i hele NATO-samarbejdet, der går allerforrest, når det handler om donationer i form af militære kapaciteter og det meget vigtige politisk signal, der skal sendes, om, at det her ikke er noget, der bliver overstået på den korte bane.

At de nordiske lande kan samarbejde på rigtig mange områder mener vi i Venstre understreger essensen af det nordiske sammenhold. Det er et sammenhold, der styrkes, når både Sverige og Finland er medlem af NATO. Et samlet Norden i NATO skaber en ny dimension i vores samarbejde og er afgørende for vores sikkerhed i Norden, Arktis og Østersøregionen samt det transatlantiske område. Særlig i Østersøregionen og Baltikum er Danmark og vores nordiske allierede fælles om at bære et betydningsfuldt ansvar for sikkerheden.

I de kommende år overtager Danmark formandskabet for Nordic Defence Cooperation, NORDEFCO, og her skal vi samarbejde videre om den nye vision om et endnu stærkere operativt samarbejde, som det svenske NORDEFCO-formandskab har udarbejdet. Det er et arbejde, vi bakker varmt op om, for i Venstre ser vi det som en klar styrke af vores forsvarssamarbejde, at vi foruden at bidrage til NATO's afskrækkelses- og forsvarsprofil også selv kan gennemføre nordiske operationer.

I forlængelse heraf er vi glade for, at NORDEFCO-samarbejdet nyder stor opbakning, og at vi på tværs af lande er enige om at styrke samarbejdet yderligere. Det ser vi bl.a. med vores bilaterale og trilaterale operative samarbejdsaftaler, og fremover skal disse aftaler håndteres i regi af NORDEFCO. Det er alt sammen med til at styrke sikkerheden i regionen.

Ligeledes er samarbejdet om hjemmeværnet mellem Danmark, Norge og Sverige tæt og udbytterigt. I Danmark har vi overtaget værtskabet for SKANDIA, og værtskabet skal være med til at fokusere samarbejdet over landegrænsen vedrørende værtsnationsstøtte. Det nordiske hjemmeværnssamarbejde er et afgørende element i vores samlede forsvarsstrategi. Derfor ønsker vi i Venstre et stærkt hjemmeværn, som evner at tiltrække og fastholde frivillige, og derfor bakker vi fuldt op om det nordiske samarbejde på dette område, ligesom det er en prioritet i forsvarsforliget, at vi styrker hjemmeværnet.

På beredskabsområdet samarbejder vi også tæt i Norden om at skabe robuste samfund, der kan forebygge og håndtere kriser, bl.a. via Hagasamarbejdet, og som led i samarbejdet med de tre udviklingsmål, krisestyring, klimaforandringer og værtsnationsstøtte, er det glædeligt, at det svenske formandskab arbejder med muligheden for dialog og samarbejde med NORDEFCO. For udveksling af viden og erfaring kommer os alle til gavn, især nu, hvor Danmark er rykket fra at være en frontlinjenation til at have fået placeret frontlinjen behageligt længere mod øst.

Netop udviklingen af viden og et tæt samarbejde er med til at give de nordiske lande et unikt sammenhold; det er et sammenhold, som bygger på vores fælles historie og værdigrundlag, men også på vores fælles trusselsbilleder. Døren er derfor åben for et endnu tættere samarbejde om at finde løsninger i forhold til de muligheder, vi står overfor, for at styrke vores sikkerhed og beredskab. Sådan sikrer vi bedst Danmark og rigsfællesskabet.

Afslutningsvis vil jeg gerne understrege, at det er helt afgørende for Venstre, at vi i Danmark opbygger et troværdigt forsvar, beredskab og hjemmeværn, så vi kan tage ansvar for vores egen sikkerhed og modstå kriser. Det skal vi bruge vores formandskab i NORDEFCO og værtskab i SKANDIA til, for det er afgørende, at vi har de her stærke samarbejdsrelationer til vores venner i Norden og selvfølgelig også til resten af Vesten. Når man sådan sammenligner de forskellige nye NATO-landes bidrag, er Danmark ikke længere storebror i NATO mod nord, og vi skal også finde vores position her, og vores position er at være dem, der bringer depechen videre fra det samarbejde, der var tidligere, til den nye kreds af lande. Vores styrke ligger i det samarbejde og det sammenhold, der er her. Tak for ordet.

Kl. 10:11

Anden næstformand (Jeppe Søe):

Tak til ordføreren for Venstre. Næste ordfører på talerstolen er hr. Peter Have fra Moderaterne.

Kl. 10:11

(Ordfører)

Peter Have (M):

Tak for ordet, formand, og tak til forsvarsministeren for redegørelsen om det nordiske forsvars- og beredskabssamarbejde. Det nordiske samarbejde er et centralt holdepunkt, særlig efter Ruslands invasion af Ukraine for halvandet år siden. Trusselsbilledet var med til at forandre og tydeliggøre virkeligheden af et godt og velfungerende samarbejde med vores allierede partnere i både NATO, EU og Norden.

Det nordiske forsvars- og beredskabssamarbejde bidrager til en øget regional sikkerhed og stabilitet i Norden. De nordiske lande har en fælles historie og et fælles værdigrundlag, hvilken vi skal værne om. Vores fælles værdigrundlag lægger op til et stærkt forsvars- og beredskabssamarbejde, hvilket er enormt vigtigt, når vi deler det samme trusselsbillede og mange af de samme udfordringer. Dem tror vi nemlig på håndteres bedst i fællesskab. Derfor er det fortsat vigtigt at styrke det nordiske samarbejde, hvilket vi i Moderaterne bakker op om.

Derfor er det også en stor glæde for mig og mit parti, at vores svenske naboer snart bliver og at Finland er blevet optaget i NATO, for det er en styrkelse af sikkerheden i Norden. Men det er også en styrkelse af den nordiske stemme i NATO. Ruslands aggressive adfærd præger spændingsniveauet i regionen i højere grad, end vi har været vant til tidligere. Det tydeliggør også vigtigheden af at rykke sammen i bussen, og at vi står sammen om at støtte Ukraine – og det har vi gjort. Det har været en klar prioritet for Sverige, som har formandskabet i NORDEFCO i 2023, at styrke det operative samarbejde og udarbejde en vision med særlig vægt på at drøfte støtten til Ukraine og ikke mindst at skabe et tættere nordisk-baltisk samarbejde.

Når vi diskuterer det nordiske forsvars- og beredskabssamarbejde, må vi ikke glemme den stigende geopolitiske interesse i Arktis. Danmark, Sverige og Norge har en fælles interesse i Arktis og Nordatlanten, hvor kontrollen med Østersøen er en forudsætning for fælles tryghed. Derfor mener Moderaterne fortsat, at vi skal styrke det trilaterale samarbejde og agere sammen i fred såvel som i kriser og konflikt. Det nordiske beredskabssamarbejde skaber fundamentet for vores robuste samfund, der kan håndtere konflikter og kriser nationalt såvel som internationalt.

Når Danmark overtager formandskabet for NORDEFCO i 2024, må vi efter vores mening fastholde fokus på at støtte Ukraine og styrkelse og tilpasning af det nordiske forsvarssamarbejde, efter at Finland og nu snart Sverige også er medlem af NATO. Dette både kræver og giver mulighed for en tættere koordination og dialog i NORDEFCO. Helt grundlæggende bør vi og skal vi samarbejde for en endnu tættere koordination af træning, øvelse og løsninger på vores fælles udfordringer i Norden. Det skal vi naturligvis gøre i fællesskab med vores allierede i NATO og EU.

Det nordiske forsvars- og beredskabssamarbejde vedholder vi. I Moderaterne tillægger vi dette samarbejde stor betydning, og vi tror, at det danske formandskab i NORDEFCO i 2024 vil bidrage til en positiv udvikling i det nordiske samarbejde. Tak for ordet.

Kl. 10:14

Anden næstformand (Jeppe Søe):

Tak til ordføreren for Moderaterne. Næste ordfører er fru Anne Valentina Berthelsen fra SF.

Kl. 10:14

(Ordfører)

Anne Valentina Berthelsen (SF):

Tak for det. God morgen. Den 4. april i år strøg det finske flag til tops i Bruxelles side om side med de NATO-medlemslande, der længe har været Finlands allierede i ånden, men som nu også er blevet det i praksis. En ny musketer tog sin ed over for de eksisterende medlemslande, og vi tog den over for finnerne. At det svenske flag ikke ved samme lejlighed blev hejst, gjorde dog dagen lidt mere afdæmpet. Jeg er sikker på, at det snart vil ske, og vi har jo allerede her i Folketingssalen enstemmigt givet opbakning til, at vores naboer i Sverige hurtigst muligt skal med i samme fællesskab. Når det sker, vil det nordiske forsvarssamarbejde være mere integreret end i selv Kalmarunionens tid. Og det har vi brug for, også i lyset af krigen i Ukraine og situationen i Israel og Palæstina.

De nordiske lande er i forvejen vant til at samarbejde i NORDEFCO, men den institutionelle integration skal bruges til at sikre mere nordisk sikkerhed. Norden bør stå sammen i NATO såvel som i det europæiske forsvarssamarbejde. Vores fælles vision kommer til at stå stærkere ligesom vores fælles interesser – det være sig især beskyttelse af Arktis og Østersøen. Og det kommer til at blive styrket. Derfor er det også vigtigt, at vi fortsat er til stede sammen i Baltikum, hvor de nordiske lande viser solidaritet med vores naboer, og at vi er til stede i Arktis og bidrager til en genoprettelse af lavspænding, samtidig med at vi tager vores grønlandske og færøske kollegaer med ind i det beslutningsrum, som de er så afhængige af. Det har Danmark, hele rigsfællesskabet og resten af Norden et særligt ansvar for.

Vi skal udnytte, at vi i den kommende tid kommer til at stå styrket i NATO sammen – endnu mere styrket, end vi gjorde før. Med indmeldelsen af Sverige og Finland vil vi på sigt få helt andre økonomiske og forhandlingsmæssige kræfter til f.eks. at sikre et konstruktivt NATO-syn på aktiviteter i Arktis og sikre oprettelse af stærkere kommando i de baltiske, arktiske og nordatlantiske egne, eksempelvis under ledelse af enten Finland eller Sverige.

Det kommer også til at kræve massive investeringer i især vores maritime kapaciteter og i vores overvågningskapaciteter både i Østersøen og i Arktis, men vi skal være saglige og grundige i vores udarbejdelse af de analyser, som skal afdække, hvad opgaven er, hvordan den bedst kan løses, og hvilke investeringer vi derfor gør klogt i at foretage. Her taler jeg ikke om business as usual – beklager, formand – i form af kapacitetsanalyser af, hvad end den til enhver tid siddende forsvarschef synes lige er højest på hans ønskeseddel, efterfulgt af en check til underskrivelse. Nej, jeg taler om grundig afdækning af, hvad opgaven er, hvordan vi bedst løser den i Østersøen og Arktis, samt hvad vi kan regne med at vores allierede og tætte naboer vil spille ind med i det samarbejde.

Noget andet, vi har et fælles ansvar for, er, hvordan vi i fremtiden håndterer de kriser, som klimaforandringerne vil medvirke til. Vores beredskabssamarbejde står over for en helt ny og dyster epoke med meget voldsomme udfordringer, og det fik vi forleden en forsmag på herhjemme, hvilket i fremtiden desværre vil blive meget mere almindeligt. Den værste stormflod i mere end 100 år ramte i efterårsferien det meste af landet. Jeg bor selv på Lolland, hvor de små, lokale samfund er blevet så mærket, at det kommer til at sætte sit præg på området i mange år fremover. Det kommer til at kræve noget ekstra af vores beredskab, og jeg tror, at det i efterårsferien var tydeligt for enhver, at det passende kan være en af de første ting, som vi sætter os sammen i forsvarsforligskredsen og drøfter hvordan vi kan styrke. Samtidig giver situationens alvor også så meget desto mere anledning til at intensivere og videreudvikle det nordiske beredskabssamarbejde.

Vi har også en opgave med at forholde os til hybridkrig som new normal. Beskyttelse af kritisk infrastruktur og cybersikkerhed bør være en af Nordens allerhøjeste prioriteter, også i lyset af den senere tids hændelser nær gasinfrastruktur og anden infrastruktur i vores farvande. Der vil jeg gerne rette en tak til forsvarsministeren for fremsættelsen af NIS2, særdirektivet, som jo skal implementeres i Danmark, og som vil give mulighed for, at vi kan blive enige om, hvad kritisk infrastruktur egentlig er. Derfra kommer vi til at skulle sætte krav om målsætninger til virksomhederne, men også intensivere vores nordiske samarbejde om beskyttelse af kritisk infrastruktur og cybersikkerhed. Jeg synes, at Forsvarsministeriet skal sætte sig for bordenden, for jeg fornemmer, at der er tvivl, både i de danske virksomheder og hos myndighederne, men sådan set også i vores nabolande, om, hvem der har bolden.

Vi kommer også til at skulle finde ud af en måde at samarbejde om efterretningsindsamling og udveksling af information på en stærkere måde, end vi har gjort tidligere, mellem de nordiske lande. Det er ikke nødvendigvis nemt, men jeg mener, at det er en opgave, vi bliver nødt til at tage på os, også hvis vi bedre skal kunne beskytte vores infrastruktur. Samtidig kommer der til at være en langsigtet opgave med at sikre forsyningssikkerheden i de nordiske regioner. Det kan både være angående ammunition, men det kan også være på andre områder, hvor vi jo i Danmark har mulighed for at stille os stærkt i den maritime industri. Vi skal udnytte alle muligheder for projekter og vidensdeling, som vi har adgang til igennem EU, men også funding.

Jeg håber, at regeringen vil anspore til et ekstremt meget stærkere nordisk forsvars- og beredskabssamarbejde i den tid, der kommer. Tak for ordet.

Kl. 10:20

Anden næstformand (Jeppe Søe):

Tak til ordføreren, og tak for beklagelsen for business as usual. Ordføreren glemte new normal, som blev nævnt senere i talen. (Anne Valentina Berthelsen (SF): Nå ja, beklager). Når man nu taler om nordisk samarbejde, kunne man jo godt bruge lidt tid på at finde de gode danske ord, som findes.

Næste ordfører på talerstolen er fru Lise Bech fra Danmarksdemokraterne. Værsgo.

Kl. 10:21

(Ordfører)

Lise Bech (DD):

Tak, formand. Tak til forsvarsministeren for redegørelsen. Det er jo ikke så længe siden, vi sidst stod her med en lignende redegørelse om det nordiske forsvars- og beredskabssamarbejde. Der er stadig krig i Europa, og som nævnt i redegørelsen ændrede Ruslands invasion af Ukraine prioriteterne i det nordiske samarbejde, ligesom den finske og svenske NATO-ansøgning var en direkte konsekvens. Finland er nu officielt medlem af NATO, og præsident Erdogan har underskrevet den svenske NATO-tiltrædelsesprotokol og afleveret ratificeringsdokumenterne til det tyrkiske parlament. Det er glædeligt med Finlands og Sveriges medlemskab af NATO, så vi nu får skabt et samlet Norden og dermed får mulighed for at udvikle det nordiske forsvars- og sikkerhedspolitiske samarbejde, ikke mindst på de områder, som i vid udstrækning er de nordiske landes eget ansvar, som Arktis og Nordatlanten.

Som det nævnes i ministerens redegørelse, vil det danske formandskab af NORDEFCO i 2024 særlig have fokus på udviklingen af sikkerhedssituationen i Arktis og Nordatlanten. Vi står jo i en situation, hvor vi må og skal vide, hvad der sker i vores kongerige. Det er en forpligtelse, som vi har. Vi skal kunne håndhæve vores suverænitet i hele kongeriget, og det kræver, at vi ved, hvad der foregår. Konkret betyder det, at vi skal styrke vores tilstedeværelse og overvågning i hele kongerigets interesseområde, dvs. Østersøen, Nordatlanten og Arktis. Det gælder inden for alle domæner: i luften, på vandet og under havoverfladen. Det er en stor og vigtig opgave, og derfor bør vi også samarbejde mere med vores nordiske kolleger om den kæmpestore opgave, som overvågning af de enorme geografiske områder er.

I Danmarksdemokraterne er vi stolte af vores meget dygtige og kompetente danske forsvarsindustri, der er fordelt i hele landet. Dansk forsvarsindustri er kilde til teknologisk innovation, vækst og arbejdspladser i hele landet, lige fra Terma i Østjylland, dronevirksomheden Sky-Watch i Støvring, Rebild Kommune, hvor jeg selv bor, til radarproducenten Weibel på Sjælland. De bidrager alle sammen med vækst inden for højteknologiske og videnstunge arbejdspladser. En stærk dansk forsvarsindustri er afgørende for vores forsyningssikkerhed. Når vi kigger på den nye geopolitiske virkelighed, er det vigtigere end nogen sinde, at vi styrker vores nationale forsyningssikkerhed. Men Danmark er jo ikke så stort, så derfor kan vi ikke alting selv, og derfor giver det også god mening, hvis vi samarbejder mere med hinanden i Norden, også på det forsvarsindustrielle område. Vi bør kigge mere ind i at trække på hinandens kapaciteter, enten via fællesindkøb eller ved at pulje og dele kapaciteter i Norden.

Redegørelsens afsnit om det nordiske beredskabssamarbejde og hjemmeværnssamarbejde er meget positiv læsning om den løbende kontakt mellem de nordiske beredskabsmyndigheder med udveksling af viden og erfaring på baggrund af øvelser og konkrete hændelser. Der er tale om brandforebyggelse, krisestyring, beredskab og udvikling. De frivillige medlemmer i de nordiske landes hjemmeværn er i disse usikre tider vigtige for vores samfund, da de med kort varsel kan møde i forbindelse med særlige hændelser, ulykker, større katastrofer osv.

Til sidst har jeg bare lige et spørgsmål, som jeg også stillede, sidste gang vi havde redegørelsen her i Folketinget, nemlig om ministeren vil redegøre for regeringens planer i forhold til at styrke samarbejdet med de øvrige nordiske lande om overvågningen af Arktis og Nordatlanten. Med det vil jeg gerne sige tak for ordet.

Kl. 10:25

Anden næstformand (Jeppe Søe):

Tak til ordføreren. Næste ordfører er hr. Carsten Bach, Liberal Alliance.

Kl. 10:25

(Ordfører)

Carsten Bach (LA):

Tak for det, formand. Den vestlige liberale demokratiske samfundsorden er under pres og i et stærkt modsætningsforhold til den autokratiske styreform, som har et solidt fodfæste i bl.a. vores meget, meget store nabo mod øst. Putins aggressive fremfærd ude i Europa har bragt landene omkring Østersøen tættere sammen i den militære afskrækkelse af Rusland.

Samling af de nordiske lande i NATO giver et nyt og meget tydeligt tyngdepunkt omkring forsvar i det nordiske samarbejde. Danmark har lige været vært for NATO PA's årlige møde – med stor succes, vil jeg faktisk sige. Og der er ingen tvivl om, at Finlands nye status som fuldgyldigt medlem hyldes i hele kredsen af medlemslande i NATO. Nu mangler vi så bare at få svenskerne med om bord, og lad os ikke håbe, at der er åbnet nye muligheder for krav til Sverige til gengæld for en ratificering af svensk NATO-medlemskab ude omkring i genstridige landes parlamenter.

Der er et stort forestående arbejde med integration af Finland og Sverige i NATO, og det er selvfølgelig positivt nu her efter snart et årtis tilløb endelig at se nogle konkrete resultater af samarbejdet om et fælles nordisk uniformssystem. Men helt ærligt vil jeg faktisk sige, at i LA har vi altså noget højere ambitioner, når det kommer til nordisk forsvarssamarbejde. Målsætningen må helt klart være det tættest mulige operative samarbejde i alle domæner i NATO-regi. I Liberal Alliance ser vi derfor også meget positivt på den udvikling af det nordiske forsvarssamarbejde, der er sket det seneste års tid.

Særlig begejstret er jeg for luftforsvarssamarbejdet, der blev indgået tilbage i foråret, hvor de nordiske landes flyvevåbenschefer indgik en samarbejdsaftale. De nordiske lande råder tilsammen over noget, der minder om 250 kampfly, hvilket mig bekendt faktisk kan sammenlignes med det franske flyvevåben. Men nu er det jo ikke antallet af fly, kampfly, der gør det alene. Det er mere udnyttelsen i fællesskab, altså hvordan de kan indsættes mere effektivt sammen, så de ikke flyver rundt ude i Østersøen og flytter sig for hinanden, men samarbejder. Det har jeg set den danske chef for Flyvevåbnet, Jan Dam, citeret for, og det synes jeg er kloge ord. Jeg har desuden noteret mig, at Jan Dam mener, at flyvevåbnene gerne arbejder så tæt sammen i Norden, af de udefra bliver opfattet som én styrke, og det er jeg helt enig med ham i. Det samarbejde bør også politisk have meget, meget stor opmærksomhed og kopieres til andre værn og til andre domæner, og måske særlig det maritime i Østersøen.

Kunne der måske så også være et behov for øget grænseoverskridende nordisk teknologisamarbejde, når det kommer til overvågning i Østersøen, hvor vi flere steder på det seneste jo har set skader på infrastruktur som gasrørledninger og telekabler m.v. på baggrund af såkaldte ydre påvirkninger? Det mener jeg godt der kunne være brug for. Det er mit indtryk, at det eksisterende nordiske beredskabssamarbejde er ret solidt, men det kan selvfølgelig altid udvides, og måske bør der være et særligt politisk fokus på at udbygge den fællesnordiske indsats i tredjelande, altså i forbindelse med f.eks. kriser og naturkatastrofer uden for Norden. Inden for beredskabsområdet har man også i nordisk sammenhæng godt gang i samarbejde med den private sektor – det er noget, som vi i Liberal Alliance også er meget, meget optaget af. For heller ikke når det kommer til det civile samfunds kriserobusthed, kan vi udelukkende forlade os på det offentlige.

Et fælles nordisk fodslag på både det materielle og det operationelle vil jo måske helt oplagt fremadrettet bedre kunne sikre Danmark en central position i et styrket i EU-samarbejde på forsvarsområdet, end hvis Danmark stod helt alene. Flere fælles nordiske initiativer vil kunne øge effektiviteten af det danske forsvar på et tidspunkt, hvor en øget effektivitet er en meget stor del af svaret på de udfordringer, dansk forsvar står over for. For selv om vi jo nu her i Danmark tilfører 143 mia. kr. til forsvaret over de kommende 10 år, kommer flere penge ikke alene til at løse vores udfordringer. Vi skal også øge effektiviteten af vores indsats, og derfor er vi nødt til at tænke nyt og anderledes, og vi er nødt til at udnytte de ressourcer og de samarbejdsmuligheder, vi nu engang har til rådighed, fuldt ud.

Kl. 10:31

Det er – vil jeg sige på egne vegne og også på andre ordføreres vegne, tænker jeg – en meget spændende og udfordrende tid, vi er forsvarsordførere i, for os her i Danmark. Men jeg er faktisk misundelig på vores forsvarsordførerkollegaer i Finland og Sverige over det meget, meget store arbejde, de nu står over for, med politisk og militær integration i NATO. Jeg glæder mig over i redegørelsen at læse om et meget fasttømret samarbejde mellem de nationale hjemmeværn. For selv om opgaveløsningen for hjemmeværnet jo selvfølgelig selvsagt er herhjemme, kan det være godt at indhente gode erfaringer i de andre nordiske lande.

Særlig forholdet til at øge motivationen i befolkningen for frivilligt at tage aktiv del i nationens sikkerhed og tryghed er vigtigt. Vi har i Danmark et meget stort behov for, mener jeg, at skærpe opmærksomheden omkring frivillighed, også når det kommer til forsvaret. For man kan ikke bare læne sig tilbage og tænke, at det er derfor, vi betaler vores skat, og nu har politikerne også afsat 143 nye milliarder skattekroner. Penge gør det ikke alene. Det kræver også en indsats, og i Liberal Alliance ønsker vi i høj grad at fremme frivilligheden.

Helt med vilje har jeg ikke nævnt Ukraine, men det er jo en selvfølge og givet, at støtten til Ukraine fortsætter ufortrødent og endda måske netop kan sikres gennem en fortsættelse af et øget nordisk forsvarssamarbejde.

Liberal Alliance tager regeringens redegørelse til efterretning, og til allersidst vil jeg nævne noget, som jeg også gjorde tilbage i maj måned, da vi drøftede det nordiske forsvarssamarbejde sidst, for længere siden er det jo faktisk ikke. Min pointe var dengang og min pointe nu er, at med en samling af alle nordiske lande i NATO kunne vi måske godt undvære den her redegørelsesdebat. Og det håber jeg kan indgå i den igangværende drøftelse i Folketingets Præsidium vedrørende formen af de mange redegørelsesdebatter her i Folketingssalen. Tak for ordet.

Kl. 10:34

Anden næstformand (Jeppe Søe):

Selv tak. Der er en kort bemærkning fra fru Anne Valentina Berthelsen fra Socialistisk Folkeparti.

Kl. 10:34

Anne Valentina Berthelsen (SF):

Tak til ordføreren for en udmærket tale. Jeg ved jo, at Liberal Alliances ordfører er meget optaget af NATO's styrkemål og af, hvordan vi lever op til dem. Det er egentlig en interesse, som jeg deler, men jeg mener også, at vi bliver nødt til at finde ud af, hvordan de her styrkemål egentlig skal fortolkes, for de er jo ikke særlig konkrete. Kunne man forestille sig, set med ordføreren for Liberal Alliances øjne, at man tog ved lære af nogle af vores nordiske naboer, både hvad angår, hvordan de forhandler NATO's styrkemål, og hvordan de fortolker dem? For vi står jo over for at skulle finde ud af nogle ting, både på luftforsvarsområdet, som ordføreren selv peger på, i forhold til hvilke konkrete investeringer vi skal gøre der, men også i forhold til sådan noget som ASW-kapaciteter,  som er meget vigtige for at holde styr på, hvad der sker i vores farvande.

Kl. 10:35

Anden næstformand (Jeppe Søe):

Ordføreren.

Kl. 10:35

Carsten Bach (LA):

Tak for spørgsmålet. Det er fuldstændig korrekt, at vi i Liberal Alliance – formentlig på samme niveau som hos SF, som jeg hører det – går utrolig meget op i NATO's styrkemål og bruger det som den altafgørende rettesnor, for ikke at bruge et engelsk udtryk, for, hvordan vores forsvar skal sammensættes. I min optik ligger der foran os nu et meget stort koordinationsarbejde med de øvrige nordiske lande i forhold til den helt nye NATO-situation, vi har i Østersøområdet, og jeg forestiller mig også, at NATO's kommende styrkemål kommer til at afspejle det arbejde. Vi skal selvfølgelig lære af og drage erfaringer fra de øvrige nordiske lande fuldt ud og måske også samarbejde med de øvrige nordiske lande om fortolkningen af NATO's styrkemål til de nordiske lande.

Kl. 10:36

Anden næstformand (Jeppe Søe):

Spørgeren.

Kl. 10:36

Anne Valentina Berthelsen (SF):

Det synes jeg er en god idé. Vi kunne måske forestille os en koordination af, hvordan vi forhandler og hvilke mål vi sætter os, altså med Sverige og Finland og Norge og andre, som også har del i ansvaret i Østersøen og Baltikum. Ordføreren refererer til den her altafgørende rettesnor. Er ordføreren enig i, at den altafgørende rettesnor selvfølgelig ikke skal være en rettesnor, som primært er formuleret af én person, en forsvarschef, og fortolket af én person, nemlig samme forsvarschef?

Kl. 10:36

Anden næstformand (Jeppe Søe):

Ordføreren.

Kl. 10:36

Carsten Bach (LA):

Det er jeg fuldstændig enig i. NATO's styrkemål er jo i udstrakt grad også en politisk proces, og bør i langt højere grad end det tidligere har været tilfældet i Danmark også være en politisk proces. Og det er jo helt oplagt nu, når vi går ind i et tættere NATO-relateret samarbejde med de øvrige nordiske lande, at der bliver en meget stor koordinationsindsats, hvad jeg også gav udtryk for i min tale, og det skal der jo bl.a. være for at øge effektiviteten af det danske forsvar, men også af de andre nordiske landes forsvar.

Kl. 10:37

Anden næstformand (Jeppe Søe):

Dermed tak til ordføreren for Liberal Alliance. Næste ordførertale er fra fru Trine Pertou Mach fra Enhedslisten.

Kl. 10:37

(Ordfører)

Trine Pertou Mach (EL):

Tak. I Enhedslisten er vi varme tilhængere af nordisk samarbejde på stort set alle fronter. I Norden er det jo sådan, hvad flere andre ordførere også har været inde på, at vores samfundssystemer og demokratiopfattelser, værdier og kultur langt hen ad vejen, og også vores sprog, ligger meget tæt op ad hinanden. Derfor er vi helt på linje med forsvarsministeren, som i redegørelsen fremhæver, at vi i Norden har et unikt samarbejde, som bygger på en lang fælles historie. Vi er en gruppe små og mellemstore lande, der har meget tilfælles og kan have stor gavn af samarbejdet. I de her år er det endnu mere tydeligt, at vi også med vores fælles geografiske placering, og det gælder både i den snævre og brede sikkerhedspolitiske forståelse, står med udfordringer, som kun løses ved et stærkere og mere intensivt internationalt samarbejde på beredskabs-, forsvars- og sikkerhedsområderne.

Redegørelsen fra ministeren er gennemsyret af meldinger om intensiveret nordisk samarbejde på både forsvars- og beredskabsområdet. Det er en rigtig positiv og god udvikling. Det var en sørgelig anledning, nemlig Ruslands brutale angrebskrig på Ukraine, der fik Finland og Sverige til at søge ind i NATO. Nu er NATO jo en sammenslutning, som vi vel kan sige at Enhedslisten aldrig har været hundrede procent begejstrede for, selv om vi godt lige nu ved, at der ikke er et realistisk alternativ. Og når nu NATO er det eneste eksisterende realistiske bud på et forsvarssamarbejde, der, som det ser ud lige nu, kan give Danmark en vis sikkerhed i en krisepræget og omskiftelig verden, så er det glædeligt, at de nordiske lande nu ser ud til at stå sammen i NATO og være med til at påvirke den fælles dagsorden dér. Det giver nogle muligheder, hvis man vælger at bruge dem politisk.

I NATO kan de fem nordiske lande i rigtig mange sager fremover tale med én stemme. Vi har i Norden en lang tradition for at arbejde for fred og afspænding og for en verden baseret på folkeretten, FN og andre internationale aftalesystemer. De nordiske lande har intet atomarsenal, og i NATO-samarbejdet kan vi arbejde for en atomar nedrustning. De nordiske lande er engageret i arbejdet for Arktis som lavspændingsområde, og derfor har de nordiske lande på mange måder i høj grad noget at komme med fælles, hvis man vil det, i NATO-regi. Når det gælder anskaffelse af nyt for forsvarsmateriel, er der, hvad flere andre også har været inde på, også perspektiver i det nordiske samarbejde.

Da vi her i Danmark for nogle år siden skulle investere i nye kampfly, blev det svenske Gripen-fly på et tidligt tidspunkt valgt fra til fordel for det amerikanske F-35. Det var vi, som de fleste af jer sikkert husker, voldsomt imod i Enhedslisten, men alt andet lige havde vi hellere set, at Danmark dengang havde købt et svensk fly frem for et amerikansk, ikke mindst fordi vi med det industrisamarbejde, der jo følger med i F-35-handlen, risikerer, at fly med danske komponenter eksporteres til konfliktområder, som Danmark ikke bør eksportere våben til. Der har vi trods alt mere tillid til svensk våbeneksportkontrol end til den amerikanske. Jeg er helt på det rene med, at redegørelsen, som vi diskuterer i dag, ikke på nogen måde indeholder et løfte om, at vi i fremtiden køber alle våben i de nordiske lande frem for i USA eller Israel eller andre steder, men et øget nordisk samarbejde, også på materielområdet, er et skridt i den rigtige retning.

Også når det gælder beredskabet, er det nordiske opprioriteret, kan vi læse. Det er både klogt og godt og desværre jo også nødvendigt i de kommende år, ja, årtier, med udsigterne til de menneskeskabte klimaforandringer og konsekvenserne deraf, som for alvor ruller ind over Nordeuropa. Vi har brug for alt det samarbejde, vi kan komme i nærheden af for at bekæmpe skovbrande, stigende vandstande osv. Også internationalt med fælles koordinerede indsatser til kriseramte lande og regioner rundtomkring i verden med Pakistan som et trist eksempel, er noget af det, som man kan fra nordisk side.

Lad os fastholde og styrke Haga-samarbejdet, lad os fokusere på beredskab i bredest mulig forstand, også i forhold til cybersikkerhed, klima, kontrol med vores kritiske infrastruktur osv., og, som fru Lise Bech også var inde på, styrke den nødvendige øgede overvågning af de maritime områder. Det er også oplagt at gøre meget mere intensivt i nordisk regi.

I det nordiske samarbejde har vi en historisk styrke i civil krisehåndtering, og vi har en stærk historie i at bidrage til verdensfreden ved at initiere fredsforhandlinger rundt omkring i krigs- og krisesituationer, ikke mindst fordi vi som små lande historisk set ikke har kunnet påklistres en stormagtsintention. Derfor vil jeg her til slut runde af med et par opfordringer, mere præcist tre af slagsen.

Lad os for det første i det nordiske samarbejde styrke og intensivere arbejdet med at passe godt på Arktis. Det gælder både sikkerhedsmæssigt i forhold til lavspænding, og det gælder klimaudfordringer og miljøudfordringer og beskyttelse af oprindelige folk og at sørge for, at de er med ved bordet, når vi har de her diskussioner om, hvad der foregår, også i nordisk regi.

Lad os for det andet styrke den nordiske fællesindsats i FN's fredsbevarende arbejde rundtomkring i verden. Det er der stærkt brug for, ikke mindst Danmark mangler i dette regi, og lad os bruge det nordiske forsvars- og beredskabssamarbejde til også at styrke den nordiske position i det globale arbejde omkring det.

Sidst, men ikke mindst, vil jeg sige, at jeg godt ved, at der her i salen er langt flere, der er svorne tilhængere af militær oprustning end af omrustning, men i Enhedslisten tror vi ikke på, at oprustning og våbenkapløb er en klog vej frem i en destabiliseret verden. I den nordiske venstrefløjsgruppe blev der i foråret vedtaget en udtalelse om Norden som atomvåbenfri zone, og med et snarligt samlet Norden i NATO-regi er den dagsorden ikke mindre relevant, og med de geopolitisk spændinger, vi ser, heller ikke mindre aktuel. Lad os styrke arbejdet for, at vi som et samlet Norden i NATO kan få bedre kontrol med atomvåben og undgå, at NATO's udvikling af atomparaplyen bliver en styrket del af den oprustning, der er i gang. Tak for ordet. Vi slutter helhjertet op om det samarbejde, vi har i nordisk regi, og tak for redegørelsen.

Kl. 10:43

Anden næstformand (Jeppe Søe):

Der er en kort bemærkning fra fru Anne Valentina Berthelsen fra Socialistisk Folkeparti.

Kl. 10:44

Anne Valentina Berthelsen (SF):

Tak for ordet. Tak til Enhedslistens ordfører for talen. Jeg synes, at der var rigtig mange gode takter i den. Hvis jeg skal give en enkelt bemærkning, er jeg nu i dag meget glad for, at vi ikke valgte de svenske fly, i og med at de ukrainske piloter ikke kan flyve dem og vi ville have haft rigtig svært ved at donere den hjælp, som vi lige har doneret til dem. Men lad det ligge.

Jeg er interesseret i Enhedslistens holdning til det nordiske forsvarssamarbejde, for jeg ved jo, at I er meget optaget af et nordisk forsvarssamarbejde. Jeg vil spørge Enhedslistens ordfører, om hun er enig i SF's ønske om at oprette en nordisk forsvarskommando i regi af NATO, når nu vi har fået Sverige og Finland ind i vores forsvarssamarbejde dér.

Kl. 10:44

Anden næstformand (Jeppe Søe):

Ordføreren.

Kl. 10:44

Trine Pertou Mach (EL):

Tak for det, og tak for spørgsmålet. Vi har jo også et tæt samarbejde i den nordiske venstre-grønne gruppe i Nordisk Råd omkring, hvordan det nordiske forsvars- og beredskabssamarbejde skal se ud, og hvordan vi grundlæggende skal tænke sikkerhed fælles i Norden. En nordisk forsvarskommando kunne sagtens være en del af det perspektiv. Det er ikke noget, jeg har beskæftiget mig indgående med indtil nu, men den diskussion og dialog kunne det være utrolig interessant at tage både her, men også i den nordiske venstre-grønne gruppe sammen med partierne deri.

Kl. 10:45

Anden næstformand (Jeppe Søe):

Spørgeren.

Kl. 10:45

Anne Valentina Berthelsen (SF):

Det er jo også min tanke. Når man ser på situationen i Norden med de udfordringer, vi har langs den østlige flanke lige nu, skal jeg så forstå det sådan, at Enhedslisten sådan set mener, at det nordiske forsvarssamarbejde, som man har visualiseret tidligere, nu godt kan opnås inden for NATO, også varigt, i og med at vi har fået Sverige og Finland til på sigt at blive medlemmer og vi derfor er samlet?

Kl. 10:45

Anden næstformand (Jeppe Søe):

Ordføreren.

Kl. 10:45

Trine Pertou Mach (EL):

Ordføreren skal forstå det sådan, ligesom jeg forsøgte at sige i min tale, at så længe NATO er det forsvarssamarbejde, som det er realistisk at være en del af, så ser vi det som en styrke – og det kan være styrke – hvis vi bruger det politisk rigtigt, at de nordiske lande nu er samlet i NATO, altså hvis de nordiske lande vælger at bruge det på en klog måde. Det er fuldstændig indiskutabelt, at det med Østersøen og sikkerheden i Østersøen er noget, der foregår i nordisk regi og ikke i dansk regi.

Kl. 10:46

Anden næstformand (Jeppe Søe):

Dermed tak til ordføreren. Den næste ordfører er hr. Christian Friis Bach fra Radikale Venstre.

Kl. 10:46

(Ordfører)

Christian Friis Bach (RV):

Tak for det, og tak til ministeren for en god redegørelse. Som andre har påpeget, er det jo ikke længe siden, vi sidst diskuterede det nordiske forsvars- og beredskabssamarbejde, og desværre ser verden og Europa stadig lige så dyster ud.

Det er Ukraine og ukrainernes sikkerhed og sejr, der skal være en førsteprioritet for det nordiske, europæiske og det vestlige forsvarssamarbejde. Og her vil jeg gerne rose ministeren og regeringen for at holde fast og holde ved og for gårsdagens udmelding om den nu 13. militære hjælpepakke. Danmark går foran. Norden går foran. Det samler os, og det skal samle os endnu mere.

Selv om situationen i Ukraine stadig er svær, er der jo positive fremskridt i det nordiske samarbejde. Vi har ikke et forsvarsforbehold i Danmark, Finland er med i NATO, Sverige er det forhåbentlig meget snart, og det må og skal styrke det nordiske forsvarssamarbejde og styrke broen mellem Norden, NATO og EU's forsvars- og sikkerhedssamarbejde. Vi bakker fuldt op om den nye vision, der er beskrevet. Det operative samarbejde skal styrkes, vi skal gennemføre fælles nordiske operationer, og vi skal træne mere sammen.

Det er også godt at se et tættere samarbejde om indkøb og materiel. For os er det vigtigt med forsyningssikkerhed, fokus på nye teknologier og industrisamarbejde. Vi vil arbejde på at bruge flere penge på forskning i forsvar og sikkerhed, også grønne løsninger – verdens første grønne flåde – og her har vi jo et rigtig stærkt fundament hos danske virksomheder, og det skal vi udnytte i det nordiske samarbejde.

Vi skal også investere i cybersikkerhed sammen, og vi skal have langt mere fokus på samfundssikkerhed. Derfor er det godt at se, at beredskabssamarbejdet nu styrkes yderligere. Vi har lige set angrebet på Nord Stream-gasledningen og skaderne på internetkabler ved Finland. Det viser, at det er nødvendigt med et tættere samarbejde om at monitorere kritisk infrastruktur og et fælles beredskab, når det går galt.

Ved den sidste redegørelsesdebat påpegede jeg det manglende fokus på en fælles nordisk international indsats, og derfor vil jeg gerne fremhæve og rose, at redegørelsen beskriver, hvordan vi i Norden arbejder sammen om at stille kapacitet til rådighed i forbindelse med katastrofer ude i verden, fra Pakistan og Tyrkiet til Ukraine. Her kan og skal den kapacitet, vi nu også opbygger inden for alt fra brande til nukleare ulykker og kemiske ulykker, bruges.

Men jeg vil også denne gang opfordre til, at vi også styrker det nordiske samarbejde om at understøtte FN's fredsbevarende indsats. Her har de nordiske lande en helt særlig historie, en rolle og en forpligtigelse, og det ville jeg gerne have set nævnt i redegørelsen og prioriteret i det nordiske forsvars- og beredskabssamarbejde.

Det er godt at se, at det danske formandskab i 2024 vil have fokus på udviklingen i Nordatlanten og Arktis. Det er i toppen af vores fremtidige prioriteter, når det gælder forsvar og sikkerhed, ikke kun på grund af vores evne til at kontrollere og i sidste ende forsvare det arktiske område, men også for at kunne løse opgaver i forhold til en bredere vifte af områder ikke mindst igen inden for beredskab, kritisk infrastruktur og miljøbeskyttelse.

Det nordiske samarbejde betyder jo også, at vi i Danmark og Norge kan fokusere mere på Arktis og vil støtte svenskerne og finnerne i Østersøen. Vi skal bruge vores ressourcer klogest muligt. Vi skal samarbejde bedre om at løse opgaverne i fællesskab. Men her skal vi så også huske at prioritere hele rigsfællesskabet. Vores grønlandske og færøske venner er afgørende, især selvfølgelig i forhold til den del, der vedrører Arktis, og derfor vil jeg gerne som en enkelt kritisk bemærkning påpege, at Grønland og Færøerne helt mangler i redegørelsen. Det er vigtigt, at vi inddrager rigsfællesskabet i det nordiske og i det nordiske forsvars-og beredskabssamarbejde.

Jeg vil gerne her lidt til sidst nævne energisikkerhed. Energipolitik er sikkerhedspolitik. Det glimrer også ved sit fravær. Uafhængighed af russisk gas og olie er alfa og omega for Ukraine og for vores nordiske og europæiske sikkerhed, og det skal vi samarbejde om i langt højere grad, og der supplerer vi hinanden rigtig godt i det nordiske.

Så til allersidst vil jeg sige, at jeg som verdensmålsordfører har taget en beslutning om, at jeg her fra talerstolen, hver eneste gang jeg står her, vil fremhæve, hvordan de forslag, vi drøfter, påvirker FN's verdensmål. Og i min beskedne analyse har jeg noteret, at det her kan styrke verdensmål 16 om fred og retfærdighed, det kan styrke partnerskaber beskrevet i verdensmål 17, og vi kan ikke mindst gennem den afledte forskning også styrke verdensmål 7 om bæredygtig energi og verdensmål 13 om klimaindsatsen, og det glæder jeg mig over.

Så jeg ser frem til yderligere drøftelser, også i forhandlingerne om udmøntning af vores forsvarsforlig. Tak for ordet.

Kl. 10:51

Anden næstformand (Jeppe Søe):

Og tak til ordføreren. Næste ordfører på talerstolen er hr. Alex Ahrendtsen, Dansk Folkeparti.

Kl. 10:51

(Ordfører)

Alex Ahrendtsen (DF):

Tak, formand. Tak til forsvarsministeren for en glimrende redegørelse. Dansk Folkeparti vil her fra talerstolen foreslå, at vi opretter en reel forsvarspolitisk union i Norden, men derom senere. Først nogle indledende kommentarer.

Vores fred og stabilitet er i fare. Rusland bekriger Ukraine. Despotiske islamiske kræfter gør fælles front mod Israel. Kampduelige unge udenlandske mænd marcherer i vore gader i hele Europa for at vise støtte til Hamas. Samtidig kigger USA mod Asien, fordi Kina udfordrer den globale magtbalance. Det globale sikkerhedspolitiske landskab er derfor i voldsom forandring, og det er vores ansvar som folkevalgte at reagere på dette skift.

For vi skal selvfølgelig opfylde vores forpligtelser som alliancepartner i NATO. Vi skal opfylde vores styrkemål og være ligeværdige partnere. Vi skal kunne værne om vores suverænitet i hele vores kongerige, herunder i Nordatlanten og Arktis, på Grønland og Færøerne, og derfor skal vi også have værnepligt for grønlændere og færinger; selvfølgelig skal vi det, så de også bidrager. Og så skal vi huske på, at når vi endelig skal i gang med at udmønte det historiske forsvarsforlig, skal vi opbygge vores forsvar, så det bedst muligt kan beskytte hele Danmark og vores kongerige.

Med Finlands indtræden i NATO og Sveriges kommende får vi nu i forsvarssammenhæng mulighed for at skabe et samlet Norden. Det åbner muligheder for et endnu tættere samarbejde. Det gælder ikke mindst på de områder, som ligger i vores baghave. Det er Arktis, det er Nordatlanten, og det er Østersøen.

Redegørelsen er selvfølgelig i sagens natur bagudskuende. Den udstikker ikke mål eller visioner for fremtiden, og det er heller ikke dens opgave. Det skal være vores, det skal være politikernes, og derfor vil jeg også dvæle lidt ved fremtiden. Vi har nemlig en enestående historisk chance for at forene Norden militært, og jeg tror, tiden er kommet til nye mål og til dristige beslutninger.

Jeg tror, at nordiske regeringer og deres ting bør træffe en principbeslutning om at etablere en egentlig nordisk militær union: med andre ord et fælles flyvevåben, en fælles flåde, en fælles hær, et fælles cyberforsvar, et fælles forsvar under ledelse af en nordisk generalstab, der hvert år i deres midte udpeger en øverstbefalende for hele Norden. Ved krigsudbrud vil denne leder være øverstbefalende for samtlige nordiske værn.

Et sådan beslutning ville på sigt skabe en regional militær stormagt. Når indkøbene af femtegenerationsflyene F 35 er afsluttet i Danmark, Norge og Finland, vil et sådant flyvevåben sammen med det svenske flyvevåbens fjerdegenerationskampfly Gripen udgøre en formidabel slagstyrke, der vil afholde Putin og hans slyngler fra at angribe os. En nordisk militær union vil gøre os i stand til at skabe en flåde, der dominerer havene omkring Arktis, Atlanterhavet, Nordsøen, Kattegat, Østersøen og Den Botniske Bugt. Med norske og svenske ubåde, danske, norske og svenske patruljebåde og fregatter kan vi holde russerne fuldstændig i skak.

Danmark er allerede i gang med at genskabe fordums stolte tradition for fremragende krigsskibe. Under ledelse af Danmark kan vi levere fremtidens flådefartøjer til gavn for hele Norden. Det vil samtidig kunne underbygge og støtte de militære industrier i Norden og på sigt skabe et militært industrielt kompleks, uden hvilket man får svært ved at forsvare sig. Vi kan på sigt ikke udelukkende hvile på leverancer fra USA og vore NATO-allierede i syd. Vi bliver nødt til selv at kunne.

Denne nordiske militære union skal selvfølgelig fortsat være en del af NATO. Målet må være at styrke NATO, så etableringen af denne militære union bør selvfølgelig ske i tæt samarbejde med NATO og under skyldig hensyntagen til NATO-målene.

Afslutningsvis skal der fra Dansk Folkeparti lyde en opfordring til, at vi styrker Danmarks forsvar bredt, så det opnår den folkelige forankring, forsvaret tidligere havde. Vi ønsker at styrke forsvaret, reserven, hjemmeværnet og Beredskabsstyrelsen. Vi i vores, min generation, har i mange år troet, at freden er letkøbt. I dag ved vi, at freden er dyrekøbt, men vi ved også, at freden er dyrebar. Den er så dyrebar, at vi ikke har råd til ikke at opruste.

Jeg ser frem til den videre drøftelse både i offentligheden og særlig i forligskredsen med mine kære og estimerede kolleger for Danmark. Tak for ordet.

Kl. 10:57

Anden næstformand (Jeppe Søe):

Tak til ordføreren. Næste ordfører på talerstolen er hr. Kim Edberg Andersen, Nye Borgerlige.

Kl. 10:57

(Ordfører)

Kim Edberg Andersen (NB):

Tak for det, formand. Ofte, når man er det sidste parti, er det sådan, at det, man forbereder, kan man smide ud i skraldespanden på vejen ind af døren. For det bliver jo sagt mere eller mindre, og man kan være enig afhængigt af fløjene i Folketinget. Lige på det her område inden for forsvaret, bliver jeg bare nødt til at sige, at vi jo bredt er enige om tingene. Så jeg vil prøve at ekstrapolere lidt ud fra det.

Jeg synes jo først og fremmest, at forsvarsministeren igen, selv om vi næsten lige har haft en redegørelse, er kommet med en rigtig fin redegørelse, som man jo dybest set kunne sætte sig ned og læse og så egentlig være godt up to date med, hvordan det går i det nordiske forsvar og beredskab.

Jeg vil dog sige, at der er mange, der har taget forskud på glæderne, i forhold til at svenskerne lige om lidt er en del af NATO. Vi er nok enten lidt mere nordjyske eller mere forsigtige og siger: Lad os nu se, hvad tyrkerne finder på i parlamentet, når de skal ratificere det. Vi vil gerne lige se det færdigt først. Vi håber jo alle sammen og forventer alle sammen, at de bliver en del af NATO – og godt for det, for det går vi jo meget ind for i Nye Borgerlige at de bliver. Men tiltroen til, at de bliver klappet ind i sædet, har vi ikke på samme måde, og det er nok, fordi jeg er født i Nordjylland, at jeg godt lige vil have skudt grisen, inden jeg begynder at spise den.

Når det så er sagt, fordrer det jo også, at hvis vi går ud fra, at svenskerne bliver en del af NATO, kan man så begynde at tage diskussionen om, om den redegørelse, som vi har i dag, og som handler om forsvar og beredskab på det nordiske område, måske egentlig fremadrettet skal ændres. I Nye Borgerlige har vi altid været store tilhængere af, at vores forsvar ligger 1) hos os selv og 2) ved NATO. Vi har også tidligere kritiseret, at vi lovpriste det nordiske, i forhold til at vi nok ikke havde tiltroen til, at det i sidste ende ville være inden for Nordens lande, at vi havde slagkraften til at forsvare os selv, hvis det virkelig brændte på. Det er nok NATO, vi skal sætte vores lid til dér. Det tror vi også på bliver multipliceret i fremtiden, sådan at det fremadrettet nok bliver meget NATO.

Til gengæld tror jeg ikke, at vi skal undervurdere mulighederne for eventuelt at gøre det her lidt bredere og måske få de baltiske lande med ind i nogle situationer, hvor det kan diskuteres. For vi snakker jo f.eks. om at sørge for at kunne skaffe forsvarsmateriel og have vores industri til samlet set at være en stærk bidragsyder til tingene, og der kan vi jo tage de baltiske lande med ind. De har jo ret mange ting tilfælles med os, geografisk om ikke andet, i forhold til de ting, vi nu engang bliver sat til af NATO at forsvare.

Der er andre ordførere, der har været heroppe og har husket at løfte pegefingeren, i forhold til at især Arktis bliver et vigtigt område fremadrettet. Det tror jeg er meget relevant, især set i lyset af at jo mere isen smelter i Nordøstpassagen, jo større bliver sandsynligheden for, at det er den vej, vi skal sørge for at sikre vores forsvar.

Når det så er sagt, vil jeg lige løfte fingeren og sige, at selv om vi i dag lovpriser det nordiske forsvarssamarbejde, skal vi huske på, at forsvaret i hvert fald for Nye Borgerlige starter ved os selv. Vi er jo glade for, at der er blevet lavet et forlig, hvor vi bruger 143 mia. kr. – vi har fået øjnene op for, at vi måske har sovet lidt i timen i nogle år, og det tror jeg alle politikere har. Forsvaret skal til enhver tid sikres, først og fremmest så danskerne kan forsvare Danmark. Når vi så er i stand til at gøre det, kan vi jo håbe på, at Norden har været i stand til at forsvare sig selv lige så længe, så NATO kan forsvare os mod en fælles ydre fjende, såfremt det nogen sinde bliver aktuelt.

Jeg vil gerne takke ministeren for, at det er nemt at være forsvarsordfører, og at det faktisk også er nemt at være ordfører på den her redegørelse. Det er dybest set, fordi vi i Nye Borgerlige har udpræget tillid til ministeren. Han har styr på sin butik. Det forventer vi at han har, så længe han bliver ved med at være forsvarsminister, og det er forhåbentlig længe endnu.

Når vi så har sagt det, håber vi også, at I forstår, at skulle vi nu komme til den næste redegørelse – og det bliver så forhåbentlig om et års tid – kunne det være, at vi sammen måske lige skulle have en tanke om, om det her, hvis og såfremt svenskerne er en del af forsvarsdelen, skal gentænkes i måske et helt nyt format. Det er ikke for at nedgøre det, som det nordiske beredskabs- og forsvarssamarbejde byder ind med, men måske, fordi vi bliver nødt til at acceptere – som vi alle sammen har fået øjnene op for igennem de sidste par år – at vi lever i en ny normal. Vi lever i en ny normal, og en ny normal kræver måske nye handlemuligheder og nye samarbejder, hvor vi samarbejder på tværs. Tak for ordet.

Kl. 11:02

Anden næstformand (Jeppe Søe):

Tak til ordføreren for ordet og ordene. Og så er det forsvarsministeren.

Kl. 11:02

Forsvarsministeren (Troels Lund Poulsen):

Tak for de mange bemærkninger, som er kommet fra alle partierne i den her debat omkring det nordiske forsvars- og beredskabssamarbejde. Det viser jo på mange måder, at det nordiske forsvars- og beredskabssamarbejde er mere aktuelt end nogen sinde, og at emnet stadig er mere relevant end nogen sinde i dansk sikkerhedspolitik for danskerne som nation, men også for et samlet Norden. Det er en logisk udvikling med henblik på den situation, vi befinder os i. Som flere ordførere har nævnt, var 2022 jo året, hvor der igen blev krig i Europa og Ruslands brutale invasion af Ukraine desværre også har forandret sikkerhedssituationen i Europa. Det har sendt chokbølger igennem hele Europa, og det giver desværre også genlyd i store dele af verden.

Derfor er det også vigtigt, at vi udbygger vores fællesskab og rykker endnu tættere sammen, både i NATO, som det jo sker nu, men for den sags skyld også i Norden. Den afgørende beslutning for Sverige og Finland om at ønske at træde ind i NATO's fællesskab er således både kærkommen, men jo også, som mange ordførere har sagt her i dag, enormt historisk. Finlands NATO-medlemskab er på plads, og forhåbentlig bliver Sverige i løbet af meget kort tid også accepteret som fuldgyldigt medlem af NATO. Det er med til at styrke forudsætningerne for et stærkere og dermed også endnu tættere nordisk forsvarssamarbejde.

Medlemskaberne betyder også, at nordiske lande for første gang samles i alliancen, og de hindringer, der tidligere var mellem os i Norden, bliver nu fjernet en gang for alle. Det er på alle måder historisk og også vigtigt for det nordiske fællesskab og for NATO som helhed, men for den sags skyld også for den del af alliancen, som vi lever i. Vi lever jo i den nordlige del af NATO's alliance, og det giver os nogle nye muligheder, for for mig er det ret unikt, at vi har et så stærkt venskab og samarbejde vi nordiske lande imellem. Vi har stor tillid til hinanden. Det oplevede jeg bl.a. for nylig i Bruxelles, hvor min finske kollega spurgte mig om de danske erfaringer med Nord Stream 1 og 2 – desværre afledt af de hændelser, der har været i farvandet mellem Finland og Estland. Med mine nordiske kollegaer oplever jeg i det hele taget et helt særlig tæt og tillidsfuldt samarbejde, som jo også er præget af og har karakter af, at vi uformelt mødes. Og jeg tror, det skyldes, at vi deler historie, kultur og værdier. Uden de fællesskaber ville vi ikke uden videre kunne have vores tætte nordiske samarbejde.

Jeg ser også meget frem til, at Danmark næste år overtager formandskabet for det nordiske forsvarssamarbejde, NORDEFCO. Det kommer på et meget interessant og relevant tidspunkt, og det tror jeg også kan være med til at udbygge samarbejdet yderligere. Det vil jeg også komme med nogle bemærkninger om til sidst, for der var jo også et par spørgsmål i den forbindelse.

Vi må så også konstatere, når vi kigger ud i verden, at USA i stigende grad kigger andre steder hen end mod Europa. Vi skal være meget trygge ved og taknemlige for, at USA stadig væk engagerer sig i Europas sikkerhed, for gjorde USA ikke det, så havde Europa et meget stort problem. Vi er desværre ikke i stand til alene at tage hånd om vores sikkerhed; det viser situationen i og omkring Ukraine jo i tydelig grad. Men når det er sagt, kommer vi også til at se, at USA i højere grad vender blikket væk fra Europa mod Stillehavsområdet og andre dele af verden, og med en verdenssituation som den nuværende, hvor det er afgørende, at vi alle tager del i vores opgaver og også bruger vores evner der, hvor vi kan, viser det jo også nødvendigheden af, at man kan engagere sig sammen. Derfor er jeg også i en tæt dialog med mine kolleger fra Finland, Island, Sverige og Norge, og sammen har vi nordiske lande i år sat endnu mere tryk på samarbejdet. Vi skal kunne arbejde endnu tættere sammen både politisk, operativt og på øvrige niveauer, som flere ordførere faktisk også har været inde på. Vi vil arbejde for at kunne gennemføre operationer sammen til lands, til vands og i luften.

Et godt eksempel på samarbejdet vedrører det, der hedder militær mobilitet. Vi styrker vores muligheder for at kunne krydse grænser med militært materiel og personel på tværs af Norden for derved at kunne samarbejde bedre og mere effektivt kunne komme frem. Vi styrker også samarbejdet om militære øvelser, og vi er blevet enige om, at operationsplanlægningen ligeledes skal foregå i rammen af NORDEFCO. Det er vores hensigt, at vi både skal fortælle om vores planer og udveksle informationer om, hvad der sker i de områder, vi hver især bevogter, fordi vi i fællesskab kommer længst. Derfor er det også vigtigt, at vi bibeholder vores fælles støtte til Ukraine både politisk, økonomisk og med militært materiel. Det har jeg også haft lejlighed til at drøfte med mine kolleger til det seneste NATO-topmøde i Bruxelles, hvor jeg præsenterede endnu en fælles nordisk donation af artilleriammunition til Ukraine. For det er naturligvis et konstant presserende emne i denne tid, at vi hjælper Ukraine mod den meget, meget rå og brutale russiske overmagt, som de har været udsat for.

Kl. 11:07

I Norden er vi enige om, at vi skal støtte Ukraines kamp, og det kræver også nye tiltag på dansk jord. Derfor samarbejder vi også med de øvrige nordiske lande om, at vi skal øge ammunitionsproduktionen på tværs af regionen. I Danmark betyder det, at vi nu går i gang med at facilitetere en ammunitionsproduktion baseret på private virksomheder. For der er desværre mangel på ammunition i hele Europa, og som følge heraf skal vi kunne producere til både at støtte ukrainernes behov, men ikke mindst til vores eget behov, både på den korte og den længere bane. For når vi ser på den udvikling, vi er i, er det helt tydeligt, at kriser og mangel på ressourcer og andre potentielle udfordringer i stigende grad kommer til at ramme os, og det gør også, at samarbejdet mellem landene bliver vigtigere. Det er elementært, at vi her i Danmark og i Norden sætter gang i ammunitionsproduktionen, særlig i en verden, der er blevet mere usikker.

Lad mig så runde af med at sige, at jeg synes, vores stærke samarbejde er essentielt. Flere har været inde på vigtigheden af, at man i Norden bliver ved med at udvikle samarbejdet, og der er også ordførere, der har spurgt, om det på den måde overhovedet giver mening nu at have den her debat, når Norden nu også forsvars- og sikkerhedspolitisk har forandret karakter. Det skal jeg ikke blande mig i, men jeg synes bare, at hvis man ser på, hvor meget der er sket siden maj måned, som flere ordførere har nævnt, så er der jo faktisk sket ret mange ting, siden vi for kort tid siden havde den seneste redegørelsesdebat. Og noget af det, som jeg synes er værd at understrege, er, at vi næste år kommer til, som jeg også nævnte, at overtage NORDEFCO-formandskabet. Lise Bech spurgte i den forbindelse til, hvad regeringen tænker om det styrkede samarbejde om Arktis, og der synes jeg, det er vigtigt at nævne det, der står i redegørelsen, og jeg læser op, hvad der står under »Samarbejdet i 2024«:

»Det danske formandskab vil hertil have fokus på udviklingen i sikkerhedssituationen i Nordatlanten, Arktis og Norden samt på fortsat støtte til Ukraine.«

Det, som det betyder, er, at et af møderne i NORDEFCO-kredsen tænker jeg eventuelt kunne afholdes i en anden del af rigsfællesskabet end her i København. Det kunne være oplagt at afholde mødet f.eks. på Færøerne med deltagelse af Grønland og de andre lande, der er medlemmer af NORDEFCO, for på den måde også at have en mere dybdegående diskussion omkring Arktis og Nordatlanten og de udfordringer, som der måtte være der.

Christian Friis Bach nævnte også, at han savner, at man har nævnt Grønland og Færøerne i redegørelsen. Til det kan man sige, at på side 6 er de dog nævnt i det, der står omkring et uformelt møde om beredskabsfaglige emner, hvor man nævner Færøerne, Åland og Grønland. Men når det så er sagt, understreger det vel blot vigtigheden af, at rigsfællesskabet også skal søge en mere, om man så må sige, kraftig indflydelse på de drøftelser, der er. Og der er det også, synes jeg, vigtigt at understrege, at det skal være med respekt for inddragelse af Grønland og Færøerne – det er også derfor, jeg nævner NORDEFCO-samarbejdet – og at man udbreder det til, at det ikke kun er møder, der skal finde sted her i København, men at de også godt kan finde sted i andre dele af rigsfællesskabet.

Ellers vil jeg sige tak for den brede opbakning, der er givet til redegørelsen, og ikke mindst også for de mange politiske initiativer, vi har taget sammen. Mange af de ting, vi står over for, har jo en til en sammenhæng med det forsvarsforlig, vi indgik før sommerferien, og der er for mig ikke nogen tvivl om, at der er meget store potentielle muligheder på mange dele af forsvarsområdet i forhold til yderligere nordisk samarbejde, både med hensyn til materiel og øvelser, men jo for den sags skyld også med hensyn til indkøb og samarbejde om donationer til Ukraine. Heldigvis har vi allerede nu lavet en lang række samarbejder, både med Sverige og også med Norge, omkring donationer til Ukraine, men det er noget, der uden problemer sagtens kan udbygges og måske også i højere grad bør udbygges for at få en større sammenhængskraft i det, der bliver doneret til Ukraine.

Kl. 11:12

Anden næstformand (Jeppe Søe):

Der er lige en kort bemærkning fra hr. Christian Friis Bach, Radikale Venstre.

Kl. 11:12

Christian Friis Bach (RV):

Tak for det. Grønland og Færøerne var nævnt den ene gang – men ikke, når det gælder det danske formandskab og prioriteterne omkring Nordatlanten og Arktis. Der kunne man godt have understreget, at det skulle ske i et tæt samarbejde. Men det, jeg vil spørge om derudover, er sådan set det med det internationale samarbejde, som jeg også nævnte, og der har de nordiske lande jo tidligere haft en stolt tradition for også at arbejde sammen om opbakning til FN's fredsbevarende indsats i verden. Er det noget, som man også vil rejse under det danske formandskab?

Kl. 11:12

Anden næstformand (Jeppe Søe):

Ministeren.

Kl. 11:12

Forsvarsministeren (Troels Lund Poulsen):

Altså, det, der kommer til at være i fokus under det danske formandskab, er det, som er nævnt her i redegørelsen på side 6 eller 7. Fokus vil være på de spørgsmål, som handler om Nordatlanten, Arktis og Norden, plus det, som jo også kan tænkes ind i den del, som Christian Friis Bach nævner, hvor der står, at vi skal »fastholde en tæt og åben dialog om forsvar og sikkerhed med vores partnere og allierede, herunder USA«. Og når jeg nævner det her, er det jo, fordi jeg da er åben over for at diskutere, om vi også i forhold til nogle af de fremadrettede initiativer kan lave flere ting i samarbejde. Noget af det, der ligger ligefor, er jo f.eks. samarbejdet inden for NATO i forhold til at hjælpe vores baltiske venner. Der vil det være oplagt, at man får et større samarbejde, f.eks. omkring rotation af styrker til Letland, hvor Danmark har påtaget sig en forpligtelse, og at lave det også i samarbejde med andre nordiske lande.

Kl. 11:14

Anden næstformand (Jeppe Søe):

Et opfølgende spørgsmål?

Kl. 11:14

Christian Friis Bach (RV):

Ja tak. Det, jeg tænkte på, var, at man jo som sagt tidligere havde et nordisk samarbejde omkring FN's fredsbevarende arbejde, og SHIRBRIG var jo selvfølgelig kulminationen på det. Men spørgsmålet var, om man kunne se for sig, at det også var et emne, der blev taget op, altså en specialisering og dermed en opbakning til det fredsbevarende arbejde i FN og ikke mindst i Afrika, som jo også er en prioritet i vores forsvarsdialog.

Kl. 11:14

Anden næstformand (Jeppe Søe):

Ministeren.

Kl. 11:14

Forsvarsministeren (Troels Lund Poulsen):

Umiddelbart er det ikke det, der ligger først for i forhold til det formandskab, som vi nu arbejder for at præsentere politikken i. For at være helt ærlig synes jeg, at der er andre og mere presserende opgaver på den korte bane. Det betyder ikke, at der ikke kan komme ting, der skal diskuteres i den forbindelse. Men der er ting, som jeg vil lægge større vægt på under det danske formandskab end det her spørgsmål.

Kl. 11:15

Anden næstformand (Jeppe Søe):

Så er det fru Trine Pertou Mach fra Enhedslisten.

Kl. 11:15

Trine Pertou Mach (EL):

Tak for det. Jeg ville i virkeligheden stille det samme spørgsmål, som hr. Christian Friis Bach, men jeg tror, jeg vil stille det på en lidt anden måde. Ministeren siger, der er noget mere presserende. Altså, nu er der jo krig, konflikt og kriser globalt, og det er korrekt, at der lige nu er krig på europæisk grund, og at derfor er der en særlig grund til, at det er det, vi fokuserer på; det er helt naturligt. Det er jo også anledningen til, at vi alle har talt meget ind i den kontekst, når vi taler om det nordiske samarbejde.

Det, som hr. Christian Friis Bach spørger ind til, er jo, hvordan Danmark gennem det nordiske og med formandskabet kan bidrage til den globale sikkerhed og stabilitet og bidrage til de globale indsatser for fredsbevarelse. Det, jeg i virkeligheden er lidt undrende over for, er, hvordan det ikke kan være presserende, når vi kigger ud i verden lige nu med alle de geopolitiske forskydninger, der er, og de spændinger, der er. Der er diskussionen mellem det globale nord versus det globale syd med alle de fejl og mangler, den beskrivelse af verden har. Men hvordan kan det være mindre presserende at forholde sig til den globale stabilitet, når vi ved, at krig, krise og konflikt har tendens til at springe fra én region i verden til en anden?

Kl. 11:16

Anden næstformand (Jeppe Søe):

Ministeren.

Kl. 11:16

Forsvarsministeren (Troels Lund Poulsen):

Jeg prøver heller ikke at sige, at det ikke er presserende, for jeg anerkender fuldt ud behovet for at diskutere udviklingen i sikkerhedssituationen i den sydlige del af Afrika eller for den sags skyld Afrika generelt. Når jeg nu vælger at svare på den måde, jeg gør, er det jo, fordi der kommer til at være to NORDEFCO-møder under dansk formandskab, og der tror jeg bare, for at afstemme forventningerne, at vi kommer til at prioritere hele spørgsmålet omkring Arktis og Nordatlanten ved at planlægge et møde på Færøerne.

Det andet møde, som så højst sandsynligt skal holdes i København, tror jeg kommer til at have et stærkt fokus på Ukraine, men det er jo ikke sådan, at jeg siger, at man kan ikke diskutere det her. Det er sådan set, fordi vi på politisk niveau, tror jeg, bliver nødt til at koncentrere kræfterne på de her to temaer. Men det er jo ikke for at sige, at det andet ikke bør eller kan diskuteres. Jeg tror bare, at det vil være forkert at tage det op, hvis man ikke også er villig til at tage en diskussion, hvor der så også tidsmæssigt er mulighed for at komme til bunds i den svære problemstilling, der bliver nævnt.

Kl. 11:17

Anden næstformand (Jeppe Søe):

Spørgeren.

Kl. 11:17

Trine Pertou Mach (EL):

Tak for det, og fuld respekt for, at man selvfølgelig er nødt til at prioritere det; det er oplagt. Det, som jeg i hvert fald selv efterlyser og håber, om ikke andet så at give videre som en stærk og varm opfordring, er, at man også bruger det formandskab til at tale om, hvordan Norden ved at genskabe den nordiske styrke kan bidrage til at styrke det globale fredsbevarende arbejde, som foregår i FN-regi, ikke mindst i lyset af at Danmark jo kandiderer til FN's Sikkerhedsråd, hvor man kan sige, at i forhold til opgaven med at sikre og styrke den globale sikkerhed med de institutioner og med de indsatser, der gør sig gældende, ville det jo være naturligt, at man brugte det nordiske samarbejde også til det.

Kl. 11:17

Anden næstformand (Jeppe Søe):

Ministeren.

Kl. 11:17

Forsvarsministeren (Troels Lund Poulsen):

Der er jeg sådan set meget mere på bølgelængde, for det handler jo også om, hvordan man fremadrettet kan lave samarbejder, som måske også tager højde for nogle af de udviklinger, vi står over for. Det kan være på investeringssiden, men det kan også være på træningssiden eller på materielsiden; det kan være mange forskellige ting. Det er jo det, vi også øver os på nu i forhold til den rotation med potentielt andre nordiske lande, der forhåbentlig kommer til at finde sted i Letland, hvor vi har lavet nu et fælles hovedkvarter for soldaterne. Det bliver Danmark, der faciliterer det, og nogle af de erfaringer, vi får der, kan man jo vælge så også at bruge fremadrettet, i forhold til hvis man vil lave noget i en sammenhæng med andre nordiske lande.

Kl. 11:18

Anden næstformand (Jeppe Søe):

Tak til ministeren.

Der er ikke flere, der har bedt om ordet. Forhandlingen er hermed sluttet.

Det næste punkt på dagsordenen er:

2) Forhandling om redegørelse nr. R 4:

Ministeren for nordisk samarbejdes redegørelse om det nordiske samarbejde.

(Anmeldelse 12.10.2023. Redegørelse givet 12.10.2023. Meddelelse om forhandling 12.10.2023).

Kl. 11:18

Forhandling

Anden næstformand (Jeppe Søe):

Vi skal dermed i gang med endnu en redegørelsesdebat. Det indebærer jo, at ordførerne skal rykke frem på forreste række. Der skal både logges ind og logges ud. Så vi tager lige et minuts pause, så vi kan komme på plads, inden vi begynder at snakke sammen.

Så tror jeg, at vi har fået løst it-udfordringerne. Forhandlingen er dermed åbnet. Den første ordfører på talerstolen er fru Annette Lind fra Socialdemokratiet.

Kl. 11:20

(Ordfører)

Annette Lind (S):

Tak for det, formand. Tak for ordet, og tak til ministeren for nordisk samarbejde for, at vi kan have den her redegørelsesdebat. Jeg synes, at den er enormt vigtig, og jeg synes, at det er enormt vigtigt, at vi i det hele taget taler det nordiske fællesskab og samarbejde op. Vi har jo lige hørt talen af forsvarsministeren, som lige har været her, og det er jo mere vigtigt end nogen sinde.

I redegørelsesdebatter er der tradition for, at vi kigger tilbage på året, der er gået. Jeg vil også kigge fremad, fordi vi jo har en vision for 2030 om at være verdens mest integrerede og bæredygtige region. Det er også sådan, at de 12 ministerråd alle sammen kommer til at arbejde for et konkurrencedygtigt Norden, et mere socialt bæredygtigt Norden og et grønt Norden. Det gør vi selvfølgelig også i Nordisk Råd. Og det er besluttet, at man skal lave nye samarbejdsprogrammer og mål for de 12 ministerråd.

Den her redegørelsesdebat er bygget op på den her måde, at alle ministerrådene er kommet med et lille resumé. Jeg vil koncentrere mig lidt om visionen, og så vil jeg sige noget om sikkerhedssituationen. Derefter vil jeg sige noget om grænsehindringer, fordi jeg synes, at det er noget af det vigtigste arbejde, som vi overhovedet kan gøre, altså at vi laver bedre forhold for helt almindelige mennesker med helt almindelige job i Norden.

I Norden har vi den her fælles vision om at blive den mest integrerede og bæredygtige region. Arbejdet med at bremse klimaforandringerne er heldigvis i fokus for samtlige nordiske regeringer. Der er kommet sådan en halvvejsrapport – eller i hvert fald optakten til det – hvor man kan se, at det grønne er noget af det, som vi skal gøre endnu mere ved. Så det er jeg glad for at samtlige regeringer har fokus på. Den grønne omstilling er nemlig i mine øjne en helt afgørende prioritet for vores nordiske samarbejde. Norden er anerkendt i hele verden som en garant for en ambitiøs klimahandling, gode klimaløsninger og holdbare bæredygtighedsindsatser. Det skal vi selvfølgelig fortsætte med at være.

Men også på tværs af grænserne kan vores fællesskab bringe os tættere på målet. Det gælder f.eks. på transportområdet, hvor tættere nordisk samarbejde om den grænsekrydsende trafik kan gavne både miljø og klima. Vi er kommet et godt stykke af vejen, for det er nemlig lykkedes Nordisk Ministerråd nu endelig at blive enig om at etablere et nordisk transportsamarbejde, men alle ved jo, at vi alle her på den her side ønsker at gå skridtet videre og få et ministerråd for transport.

Vi har brug for hinanden i Norden, især når vi rammes af pandemi, inflation og krig og ufred. Derfor skal vi stå endnu tættere sammen om fælles udfordringer og løsninger, så hverdagen bliver lettere for helt almindelige mennesker i Norden og i landene omkring os. Norden har en særlig forudsætning for at skabe fred ved til stadighed at være budbringer for diplomatiske løsninger og samarbejde. Det islandske formandsprogram, som vi også debatterer her i dag, bærer titlen »Norden – en kraft fra fred«. Med krigen i Ukraine er samfundssikkerhed kommet meget, meget højt på den nordiske dagsorden. Både i Nordisk Ministerråd, i Nordisk Råd og for os, der sidder i Præsidiet i Nordisk Råd, har den udenrigspolitiske sikkerhedsdagsorden været meget, meget tydelig de sidste år. Det er jo noget nyt i Nordisk Råd, især i Præsidiet.

I næste uge skal vi alle sammen til Nordisk Råd i Oslo. Vi skal til den store session, og det glæder jeg mig rigtig meget til. Hovedtaleren er NATO's generalsekretær, Jens Stoltenberg, som vil sætte det nordiske forsvars- og sikkerhedssamarbejde i højsædet. Efterfølgende får vi medlemmer mulighed for at debattere med både de nordiske udenrigsministre, statsministre og samarbejdsministre. Det bliver rigtig godt og givende, og jeg glæder mig meget til, at vi fælles med alle ministrene og Nordisk Råd kan gøre en større indsats for det nordiske samarbejde.

Ellers er det jo glædeligt i forhold til den sikkerhedspolitiske diskussion – det hørte vi også at forsvarsministeren og ordførerne sagde før – at vi nu måske er næsten på vej til at kunne få fuldt medlemskab i NATO i Norden, nemlig ved at Sverige får deres medlemskab. Jeg var selv udenrigspolitisk ordfører for godt halvandet år siden, da vi ratificerede, at både Finland og Sverige skulle være en del af NATO. Det er længe siden, synes man, så nu glæder vi os rigtig meget over, hvis det endelig sker, at de sidste lande også får taget sig sammen til at indlemme Sverige i NATO.

Heldigvis er det nordiske samarbejde meget andet end krig og ufred. Meget af ministerrådenes arbejde handler nemlig om at løse grænsehindringer for helt almindelige mennesker med helt almindelige job i Norden. Jeg er selv udpeget til at arbejde for ministerrådets Grænsehindringsråd, og vi er netop påbegyndt et tættere samarbejde med Nordisk Råds grænsehindringsgruppe. Og det er altså meget nødvendigt, at vi arbejder tæt sammen, for der er helt almindelige ting, der skal løses, for at man kan få det lettere, når man f.eks. pendler over grænserne.

Kl. 11:25

Jeg vil gerne give et par eksempler. Alle nordiske lande mangler fagfaglige medarbejdere. Derfor arbejder vi sammen om at smidiggøre arbejdsmarkederne, så vi frit kan leve, bo og arbejde i hele Norden, og godkende hinandens uddannelser og også give autorisation for hinandens uddannelser.

Det er alt for bøvlet, hvis man har en fritidsbolig på den anden side af Sundet. Det er sådan, at digitale løsninger ikke er det letteste til at få til at harmonisere. Vi ønsker, at man kan bruge det danske MitID til meget mere end det, man kan i dag, f.eks. hvis man skal have noget så simpelt som internet eller almindelige ting, som kræver en digital løsning, hvis man er torpare, eller hvis man skal være på den anden side af grænsen end det land, man selv bor i. Udviklingen her går simpelt hen for langsomt, men det er lidt svært, fordi de nordiske lande har forskellige måder at have personnummer og e-id på. Men det er noget af det, vi skal have løst, og det er noget af det, som kunne gøre livet lettere for dem, der har boliger på den anden side af Sundet.

Under pandemien var der mange nordiske borgere, der var tvunget til at arbejde hjemmefra. En af de ting, vi også kigger på, er skatteregler, for der er rigtig mange skatteregler, som gør det besværligt at være pendler eller arbejde derhjemme på deltid. Især hvis man har arbejde i Danmark og er svensker, men arbejder deltid derhjemme, bliver man straffet på det skatteøkonomiske. Skatteministeriet i Danmark og det svenske finansministerium er netop i dialog om Øresundsaftalen, og der er andre problemer end lige netop det, jeg nævnte. Det håber vi rigtig meget løser nogle problemer, når de er færdige med det.

Når man arbejder i et andet land end ens eget, har sprogforståelse selvfølgelig stor betydning. Når vi investerer i sprog- og kultursamarbejdet, investerer vi i den nordiske integration. Eksempelvis gør den sproglige nærhed det nemmere for jobsøgende borgere i Norden at tage arbejde på den anden side af en nærliggende grænse. Det løser et rekrutteringsproblem i det ene land, imens det afhjælper en beskæftigelsesudfordring i det andet land. Norden er på mange måder et godt eksempel på, hvor meget man kan nå ved at arbejde sammen på tværs af landegrænser. Hver for sig og i fællesskab har de nordiske lande stået vagt om menneskerettigheder og demokrati, også over for nogle af verdens stormagter.

Afslutningsvis vil jeg gerne sige, at jeg ønsker et langt mere forpligtende nordisk samarbejde, som også kommer ind i de nordiske parlamenter som almindelig lovgivning. Det vil jeg gå i dialog med de nordiske ministre om – og selvfølgelig også med vores egen samarbejdsminister. Nordisk Råd og det nordiske samarbejde er historien om lande, som gennem århundreder var fjender og konkurrenter, men som i dag er hinandens bedste venner og støtter. Det nye budgetforlig styrker den udvikling, så vi i Norden også fremover prioriterer at stå sammen om fælles udfordringer og løsninger. For i Norden kan vi mere sammen end hver for sig. Tak for ordet.

Kl. 11:28

Anden næstformand (Jeppe Søe):

Der er en kort bemærkning fra hr. Peter Kofod, Dansk Folkeparti.

Kl. 11:28

Peter Kofod (DF):

Tak for det, og tak for en god tale. Jeg har et spørgsmål gående på sikkerhed, for ordføreren nævnte jo den ydre sikkerhed, men jeg kunne også godt tænke mig en diskussion af den indre sikkerhed i Norden. Og der må jeg indrømme, at noget af det, jeg synes gør det er spørgsmål besværligt, er vores naboland Sverige, som jo har ført en helt anden udlændingepolitik, end vi har i Danmark. Der er jo også oplistet et tema eller et afsnit om det her i redegørelsen, og jeg kunne måske godt tænke mig, at ordføreren satte nogle flere ord på den del af redegørelsen og også bare forholdt sig til spørgsmålet: Hvad kan vi i samarbejde med svenskerne om?

Kl. 11:29

Anden næstformand (Jeppe Søe):

Ordføreren.

Kl. 11:29

Annette Lind (S):

Det sidste kan vi gøre. Vi kan jo gøre rigtig meget, og det gør vi. Der er 15.000 pendlere, som hver evig eneste dag krydser vores Sund, så det betyder rigtig meget, at vi kan få hjælp til at besætte nogle af de jobs, som danskerne ikke kan besætte i Danmark. Så der er jo rigtig, rigtig mange områder, som vi kan arbejde sammen om.

I forhold til det første, som ordføreren spurgte om, tror jeg, at man har set i Sverige, at det er nødvendigt at have en strammere politik, ligesom vi har kørt i Danmark, og det ser vi jo nu på mange områder. Der er nogle grænsehindringer, som gør, at f.eks. borgere fra tredjeverdenslande ikke kan arbejde i Danmark. Det fastholder vi jo, fordi det netop er sådan, at vi ønsker, at det skal være de svenske borgere, som har opholdstilladelse, og som har statsborgerskab, der er der. Vi kan gøre rigtig mange ting sammen med svenskerne – det var forsvarsministeren, der lige netop sagde det omkring sikkerheden lige før.

Kl. 11:30

Anden næstformand (Jeppe Søe):

Spørgeren.

Kl. 11:30

Peter Kofod (DF):

Det kan da godt være, at der er 15.000 grænsependlere, men mig bekendt er der 30.000 registrerede bandemedlemmer. Så jeg kunne da godt tænke mig nogle flere grænsehindringer for svenskere for at komme ind i Danmark – eller rettere: ikke for svenskere, for jeg betragter ikke store dele af de mennesker som svenskere, men for alle dem, der er tilrejsende, og som Sverige har taget ind og desværre, for de flestes vedkommende, givet ophold og statsborgerskab. Derfor vil jeg bare spørge om noget, for ordføreren underkendte jo også den svenske måde at gøre tingene på, som jo også i høj grad har været den socialdemokratiske måde at gøre tingene på i Sverige. Hvad har ordføreren gjort for at italesætte de dybe problemer, som Sverige har, over for sine partifæller i Sverige?

Kl. 11:30

Anden næstformand (Jeppe Søe):

Ordføreren.

Kl. 11:30

Annette Lind (S):

Nu har jeg været med i rigtig mange år, og bl.a. har vi jo talt rigtig meget om NATO-medlemskab. Jeg synes da faktisk, at Sverige er kommet meget langt, i forhold til at jeg kan se, at når man skal samles om sikkerheden i vores lande, er det nødvendigt, at man flytter sig. Det har Socialdemokratiet gjort rigtig meget i Sverige ved at sige, at man ønsker at være medlem.

30.000 bandemedlemmer er 30.000 bandemedlemmer for meget. Det skal der selvfølgelig gøres noget ved, men det er jo et svensk anliggende.

Kl. 11:31

Anden næstformand (Jeppe Søe):

Tak til ordføreren. Næste ordfører på talerstolen er hr. Preben Bang Henriksen fra Venstre.

Kl. 11:31

(Ordfører)

Preben Bang Henriksen (V):

Tak for det. Jeg står her på vegne af Hans Christian Schmidt, som desværre ikke kunne deltage i dag, men som normalt tager sig af vores meninger på det her område. Jeg vil sige tak for ordet, tak til ministeren, tak for redegørelsen. Jeg synes, at redegørelsen giver os et værdifuldt indblik i det nuværende samarbejde, den nuværende situation og forventningerne til fremtiden. Redegørelsen viser, at de nordiske lande står over for en afgørende tid. Ikke mindst invasionen i Ukraine har kastet mørke skygge over Europa, og herudover har vi oplevet en energikrise, en voldsom inflation og ikke mindst en helt generel trussel mod vores sikkerhed. Så der er fortsat problemer.

Vi samarbejder imidlertid på mange områder til glæde for alle landene. Det gælder eksempelvis uddannelsesområdet, hvor der bl.a. er taget initiativ til erfaringsudveksling vedrørende manglen på grønne faglærte, som er en udfordring i hele Norden. Manglen på faglærte, også til den grønne omstilling, er en problematik, der optager Venstre og har optaget Venstre længe, og derfor er det godt, at der er fokus på den.

Vi lever som nævnt i en mere urolig verden, og derfor er det også positivt, at det islandske formandskab har fokus på Nordens særlige forudsætninger for at skabe fred. Her har det islandske formandskab bidraget til, at vi i de nordiske lande har kunnet få udbytte af ekspertisen og erfaringerne sammen, og vi kan bidrage til mere sikkerhed i verden. Ligeledes er det en bærende søjle i det islandske formand formandsprogram, at Norden i overensstemmelse med Nordisk Ministerråds »Vision 2030« skal være den mest bæredygtige og integrerede region i verden i 2030. Vi har et godt samarbejde omkring den her »Vision 2030«, hvor vi som nævnt i redegørelsen prioriterer konkurrenceevne, social bæredygtighed og grøn omstilling. Det er her, vi skaber et grønt Norden – et Norden, der er rustet til fremtiden.

Selv om arbejdet med »Vision 2030« og vores nuværende resultater er opmuntrende, står vi stadig over for en længere række udfordringer; bl.a. er tempoet for lavt, når det kommer den grønne omstilling, og der er behov for et gearskifte, hvis vi skal indfri ambitionerne frem mod 2030. Vi oplever også fortsat grænsehindringer på en række områder, som vi skal arbejde videre med. Vi skal arbejde videre med at komme grænsehindringerne til livs i videst muligt omfang – til livs for vores fælles bedste. Det drejer sig f.eks. om hindringer vedrørende skat, vedrørende hjemmearbejde, vedrørende registrering, hvor eksempelvis Skatteministeriet og det svenske finansministerium, så vidt jeg er orienteret, er i dialog om et eftersyn af Øresundsaftalen og en lempelse af de nye registreringsregler, så vi kan fremme integration på arbejdsmarkedet i Øresundsregionen.

Et problem er der imidlertid, som måske ikke lige i den grad er blevet skåret ud i pap, og det er den kriminalitet, som finder sted ikke mange kilometer herfra, nærmere betegnet i Sverige. Jeg har respekt for de svenske myndigheders arbejde og ikke mindst det svenske politis arbejde med de vilkår, de nu har. Problemet er bare, at rettidig omhu åbenbart har en anden betydning i Danmark, end det har i Sverige. Vi præsterede herhjemme for adskillige år siden de første bandepakker, som i den grad har haft en indflydelse. Det er ikke sådan, at man lige kan se det med flammeskrift på væggen, men det lader sig nok tydeligst illustrere ved de 1.200-1.300 registrerede bandemedlemmer, vi har herhjemme, hvoraf hver tredje sidder i fængsel, sammenholdt med 30.000 i Sverige. Det er fuldstændig svimlende tal, og jeg vil sige, at et sted, hvor der i hvert fald skal fokuseres på samarbejdet, er så for vidt angår den kriminalitet, som jeg håber man kommer til livs i Sverige, og jeg håber da for alt i verden, at den ikke kommer til Danmark i det omfang. For at komme det i forkøbet kan man spørge: Hvad kan der så gøres ved det, og hvorfor har man ikke lukket grænsen over for Sverige? Det har regeringen ikke gjort, for hovedreglen er jo, at den skal være åben, og der skal være en særdeles god anledning til at lukke den. Det er selvfølgelig en vurdering, som foretages af regeringen og af EU. Men det, som der efter Venstres opfattelse bør ske, er, at Rigspolitiet løbende følger udviklingen og opnormerer kontrollen ved grænsen. Der er altså forskel på at lukke grænsen og så at kigge lidt bedre efter, hvem det er, der nu kommer på besøg. Jeg har da i hvert fald fra Retsudvalget en helt klar tilkendegivelse fra rigspolitichefen om, at man er fuldt ud opmærksom på de svenske tilstande og muligheden for, at de kan flytte over grænsen, om jeg så må sige.

Nok om det. Der er masser af arbejde at gå videre med. Vi har brug for hinanden her i Norden, og der er et unikt samarbejde, som der skal bygges videre på. Vores sammenhold og samarbejde burde kunne bringe os langt og bidrage til, at vi bliver bedre rustet til at imødegå de trusler og udfordringer, der er i fremtiden. Det tror jeg vi er enige om. Tak.

Kl. 11:37

Den fg. formand (Hans Kristian Skibby):

Tak til ordføreren. Der er spørgsmål, og det er fra hr. Peter Kofod, Dansk Folkeparti.

Kl. 11:37

Peter Kofod (DF):

Tak for det. Og tak for en rigtig god tale. Jeg kunne særlig godt lide det afsnit, der handlede om kriminalitet og kriminalitetsudvikling i Sverige, og der vil jeg bare spørge Venstres ordfører, fordi Venstres ordfører var noget mere direkte i det her spørgsmål end den socialdemokratiske ordfører, om det er noget, man internt i regeringen vil tage op.

For når vores ministre møder andre nordiske ministre, kunne det jo godt være, man lige kunne prikke til dem og sige: Har I nu helt styr på det og det? Man kunne jo godt ventilere nogle danske synspunkter i den retning, og ofte har jeg bare indtryk af, at vi er lidt for flinke, os danskere. Vi kryber lidt langs panelerne, det gør vores embedsmænd også, for vi vil så gerne være elsket ude i den store verden, elsket og respekteret. En gang imellem kunne man jo også godt have lyst til, at der blev sagt nogle lidt hårdere ting.

Så vil Venstre internt i regeringen sige til ministrene – og nu sidder ministeren her jo selv og fra samme parti: Tag lige at ranke ryggen engang, og sig lige til de der svenskere, at vi er dybt, dybt bekymrede for det, der er i gang i Sverige, og at vi ikke kan have åbne grænser med et land, der ikke kan styre sig selv på den måde. Det går jo ikke i længden.

Kl. 11:38

Den fg. formand (Hans Kristian Skibby):

Så er det ordføreren.

Kl. 11:38

Preben Bang Henriksen (V):

Jeg har desværre ikke striber nok på skulderen til at garantere, hvad Venstre internt i regeringen vil sige; det er muligt, at ministeren vil kommentere det lidt nøjere. Men jeg kan garantere, at om nogen er Venstre, men da for den sags skyld også de øvrige regeringspartier, opmærksom på situationen, og det løber os jo koldt ned ad ryggen.

Så det skulle undre mig, om ikke den situation, der er i Sverige for øjeblikket, er genstand for en forhandling, en meget intens forhandling, når ministrene mødes.

Kl. 11:39

Den fg. formand (Hans Kristian Skibby):

Der ønskes ikke en anden kort bemærkning. Vi siger tak til ordføreren fra Venstre. Den næste ordfører på talerstolen er hr. Jeppe Søe fra Moderaterne.

Kl. 11:39

(Ordfører)

Jeppe Søe (M):

Tak for det. De fleste ord er sagt, og jeg synes måske nogle gange, at vi står og gentager hinanden, eller gentager de samme ting mange gange, så jeg vil egentlig kort bruge min taletid på noget andet, når nu jeg har fået den. Det er nemlig et nyt ordførerområde for mig. Jeg synes, at vi de sidste 3-4 årtier i virkeligheden ikke har gjort nok ud af det nordiske samarbejde. Man har, også mens jeg selv var i pressen, ofte talt om, at Nordisk Råd er en ligegyldig kaffeklub, at det hele nærmest er en lille smule ligegyldigt, fordi der er kommet noget, der er større og vigtigere, og at vores sammenspil heroppe på det nærmeste er paradeagtigt og museumsagtigt. Det var holdningerne derude til det.

Jeg er dybt uenig. Jeg er formet af det nordiske. Helt fra jeg var en lille dreng, har det nordiske, både det nordiske samarbejde med vores nabolande og hele rigsfællesskabet, betydet ganske meget. Jeg havde en far, der ikke bare gik op i det på sådan helt normal vis, men var vanvittig omkring det, forstået på den måde, at vi aldrig måtte bruge bandeord, der var engelske eller lignende derhjemme. Jeg måtte helst ikke sige spise, når vi gjorde det, for det kom fra Tyskland. Jeg skulle sige æde, for det er godt nordisk sprog. Så på den måde var hele vores barndom i virkeligheden noget, der handlede om det fantastiske naboskab, vi har med både de nordiske lande og i rigsfællesskabet. Dengang computeren kom til og han fik Word, som det jo hed – jeg beklager meget, men det hedder det – på computeren, omdøbte han det straks til runehakning på sit skrivebord, for der skulle simpelt hen ikke være den slags i vores barndomshjem.

Første gang jeg mødte i virkeligheden det fællesskab, der er i det nordiske, var, da jeg var 5-6 år gammel og på vej til Færøerne med en færge, der hed Smyril. Det var en jomfrurejse, og da vi nærmede os Færøerne, havde de færøske fiskere blokeret havnen; vi måtte ikke komme ind. De var utilfredse med et eller andet i forbindelse med færgen, som jeg selvfølgelig ikke kan huske, for jeg var meget, meget lille. Men det, jeg kan huske, var spændingen over, om vi overhovedet kom i land, og hvad det var for nogle sure mennesker, der holder der med deres båd, og det tidspunkt, jeg så primært husker, var, da vi kørte i land på Færøerne i midnatssol. Jeg sad oppe på tagbagagebæreren af den lille Morris 1000 med bindingsværk, for det måtte man godt dengang; vi passede ikke så meget på børn, så der sad vi, lige hvor det skulle være. Jeg blev kørt i land ind til nogle, som jeg jo troede var sure, men det var de slet ikke. De ville bare markere. Når man har markeret, begynder vi igen på samtalen, og jeg synes, at det er noget af det, der styrker os i det nordiske samarbejde, både samtalen med vores nabolande og selvfølgelig det store rigsfællesskab.

Noget af det, der glæder mig i den her redegørelse og også de sidste tre stykker, som jeg så har forsøgt at læse op på, for jeg er som sagt ny ordfører på det her område, i en verden, der jo er i brand, er, at den brand jo også igen har tændt den glæde, der er i det nordiske samarbejde. Det er med en forståelse af, hvor vigtigt det er, at vi er stærke i et rigsfællesskab, at vi er stærke i det nordiske samarbejde, og at vi har det godt med vores naboer. Det kan man se tydeligt i redegørelsen, altså at der her i salen er en større respekt for det nordiske samarbejde, for Nordisk Råd og for rigsfællesskabet, men at den også er begyndt at komme ude i befolkningen. Det hilser jeg som en journalist, der har kaldt Nordisk Råd for en kaffeklub, i hvert fald meget, meget velkommen.

Jeg har været i Folketinget i et års tid, og der er to tidspunkter, hvor jeg ganske enkelt både er blevet rørt og stolt. Det ene var selvfølgelig, da jeg blev valgt til Folketinget. Det anden var, da der skete nogle ting i Moderaterne, så puslespillet pludselig gjorde, at jeg nu kan stå på talerstolen som ordfører inden for et område, der ikke bare ligger mig på sinde nu, men han gjort det i 52 år, hvis vi skal tælle Smyrilturen med.

Så tak for ordet. Jeg bakker op om de ord, der er kommet fra primært fru Annette Lind, men også fra Venstre. Jeg er sikker på, at jeg også vil være enig i meget af det andet, der bliver sagt i den her debat, for det her er et område, hvor Folketinget jo gudskelov er enige – ikke gudskelov, men er enige. Tak for ordet.

Kl. 11:43

Den fg. formand (Hans Kristian Skibby):

Tak til ordføreren. Desværre var der ikke nogen spørgsmål, så ordføreren kunne have fortsat. Vi går videre i ordførerrækken, og den næste er fru Marianne Bigum fra SF.

Kl. 11:44

(Ordfører)

Marianne Bigum (SF):

Mange tak. Jeg vil også takke ministeren for redegørelsen, og jeg vil egentlig bruge det samme ord som min kollega Jeppe; det her har jeg skrevet her, inden jeg hørte min ordførerkollega fra Moderaterne: Jeg bliver så stolt, når jeg læser den her redegørelse. Det er tydeligt, at vi har et aktivt og vigtigt nordisk samarbejde, som bestemt er mere end en kaffeklub.

Så vil jeg i øvrigt kvittere for ministerens ønske om at bruge den her redegørelse til en drøftelse om vores visioner for, at Norden skal blive verdens mest bæredygtige og integrerede region i 2030, som i øvrigt også er det år, hvor vi skal være i mål med vores verdensmål; dem kan vi ikke nævne for ofte. Jeg vil gerne citere fra den her deklaration fra vores vision, som er blevet vedtaget:

»Norden er vores hjemegn, vores verden. Havet forbinder os, skove og søer giver os læ og næring, friske vinde blæser ind over frodige enge, øer og skær. Vi har fjeld og fjorde, gletsjere og vulkaner, sorte sande og dybe dale. Over hele Norden, i byer og på landet, søger vi at leve i harmoni med naturen, og skabe bæredygtige samfund. Men vi må gøre mere. Klimaforandringer, forurening og trusler mod biodiversiteten kalder på vores opmærksomhed, vores energi.« 

Med den her vision er der blevet lavet tre strategiområder, man særlig vil satse på:

Det er et grønt Norden, hvor vi sammen skal fremme grøn omstilling af vores samfund og arbejde for kuldioxidneutralitet og en bæredygtig cirkulær og biobaseret økonomi. Det er et konkurrencedygtigt Norden, som handler om, at vi sammen skal fremme grøn vækst i Norden baseret på viden, innovation, mobilitet og digital integration. Og det er et socialt bæredygtigt Norden, hvor vi sammen vil fremme en inkluderende, ligestillet og sammenhængende region med fælles værdier og styrket kulturudveksling og velfærd.

Det synes jeg er stærkt. Vi kan så se på den foreløbige midtvejsevaluering, at især på omstillingen til et mere bæredygtigt samfund går det for langsomt.

Jeg vil gerne snakke om mine visioner for, hvad vi mere kan gøre her, men jeg vil starte med at sige, som det også står i redegørelsen, at lige præcis på plastikområdet, som dem, der kender mig godt, ved, er noget jeg er meget interesseret i, synes jeg, at det arbejde, det nordiske samarbejde har gjort her, er enormt flot. Som det så klart står, har vi længe arbejdet aktivt for at sikre den her juridisk bindende globale aftale vedrørende plastikforurening, og netop arbejdet med en cirkulær plastøkonomi er noget, som har været en langvarig – jeg tror, det efterhånden er mere end 10 år – indsats fra det nordiske samarbejde, og det betaler sig. Vi har haft enormt meget indflydelse på, hvordan en global cirkulær plastøkonomi og den her globale plasttraktat skal se ud, netop fordi vi har sådan et godt samarbejde i Norden og nogle virkelig, virkelig dygtige medarbejdere i ministerierne og ikke mindst politikere, som turde drømme stort. Vi skal have mere genbrug, genanvendelse og cirkulær økonomi. Jeg plejer at sige, at jeg elsker plastik, men jeg synes, at det er en skam, at det kun bliver brugt en gang.

Så vil jeg nævne en anden ting, og det er i forhold til fødevaresikkerhed og -produktion. Det er noget, vi snakker rigtig meget om i forhold til de kriser, vi er i, og det er noget, vi skal tage seriøst. Jeg synes, vi kan blive bedre her i Norden. Norden er historisk set en stor fødevareproducent og -eksportør. Vi skal vise vejen for fremtidens fødevareproduktion, men det kræver en bæredygtig omstilling af vores fødevareerhverv. Alt andet lige er vores nuværende fødevareproduktion ikke holdbar. Vi ser kollaps af økosystemer og fiskebestandene i vores havmiljø på grund af næringsstofforurening og overfiskeri. Det er en realitet.

For nylig er det så blevet klart, at vi skal have torskefangstforbud i 2024 i hele Østersøen både på erhvervs- og lystfiskeri, hvilket er trist, men nødvendigt. En god ven sendte mig for nylig en artikel, som fortæller, at sild og brisling, som også er tæt på kollaps, opfiskes i Østersøen, laves om til fiskemel og bruges som foder i norske laksedambrug. Man tager altså føden fra vildlaks og torsk, og så fodrer man tamlaks fyldt med antibiotika. Alt andet lige tænker jeg, at vi kan blive enige om, at det kan vi gøre bedre og smartere.

Kl. 11:49

Den tredje ting er, som det også bliver fremhævet i vores vision, at vi er nødt til at kigge på en ændring af vores livsstil og produktion og forbrug i Norden. Vi har et alt for stort ressourceforbrug i Norden og også i Danmark. I Danmark bruger hver borger hvert år 24,5 t materialer, og kun 4 pct. af de materialer, vi bruger, kommer tilbage i økonomien som genanvendte materialer. Det er meget; det er langt over EU-gennemsnittet. Vi hiver jo også ressourcer ud af andre dele af verden, og når vi kigger på, hvad vores ressourceforbrug betyder globalt set, betyder det noget. Ressourceforbruget er ansvarligt for 70 pct. af vores klimaforurening og for 90 pct. af vores biodiversitetsnedgang og vores brug af ferskvandskilder.

Løsningen er cirkulær økonomi, og den er ikke 100 pct. cirkulær økonomi. Vi behøver slet ikke at komme derop; vi kan nå rigtig langt med mindre. Der blev for nylig lavet en rapport, der hed The Circularity Gap Report Denmark. Der er andre nordiske lande, der har lavet en lignende. Vi skal have langt mere cirkulær økonomi, hvor vi sparer på ressourcerne, laver nogle smartere forretningsmodeller, får genanvendt meget mere, men vi skal også kigge i ændring af vores forbrug, og her mener jeg, at kulturen kan spille en rolle.

Nordisk Grøn Venstre har indsendt et forslag til Nordisk Ministerråd, som vi håber at I vil bakke op om, som kort sagt går på at kortlægge klimaaftrykket af forskellige kultur- og rekreative aktiviteter. Når man bruger sine penge på kultur frem for at bruge dem på materielt forbrug, er det meget bedre for miljøet, og det er også noget, der giver en enorm grad af livskvalitet. Jeg håber, at vi med den her rapport kan få klargjort, at det faktisk er rigtig, rigtig godt at investere i kulturen, og at det i øvrigt er i tråd med en anden deklaration, som de nordiske kulturministre vedtog i 2021, om, at kunst og kultur skal være en drivkraft for bæredygtig udvikling. Måske ville den unge mand eller kvinde, som står i en butik og langer den nyeste iPhone over disken, hellere være musiker eller forfatter eller naturguide. Jeg synes, vi skal se på kulturen som en vigtig investering, også når det kommer til den grønne omstilling. Tak.

Kl. 11:51

Den fg. formand (Hans Kristian Skibby):

Så kom der lige et spørgsmål på falderebet, og det er fra hr. Peter Kofod, Dansk Folkeparti. Værsgo.

Kl. 11:51

Peter Kofod (DF):

Tak for det. Jeg synes, det var en god tale, og der var mange spændende elementer i talen. Men et af de elementer, jeg savnede, var spørgsmålet om kriminalitet, hvor der i nogle nordiske lande, og jeg behøver måske ikke nævne  hvilket, er en enorm stigning i de her år. Og det bekymrer mig, for jeg synes, det udfordrer den samarbejdsånd, måske også den solidaritet og noget af det, der gør, at vi ligner hinanden i Norden og har gjort det i mange år. Det udfordrer det. Hvad er SF's take på det, hvis man må bruge sådan et ord som take?

Kl. 11:52

Den fg. formand (Hans Kristian Skibby):

Ordføreren.

Kl. 11:52

Marianne Bigum (SF):

Det er et rigtig godt spørgsmål. Jeg har jo taget udgangspunkt i redegørelsen for i dag, og der er det ikke nemt. Jeg vil glæde mig til ordførerens tale, som jeg tænker vil komme ind på hans visioner på området. Jeg har valgt at have fokus på det grønne som en udfordring, hvor vi kan se, at vi ikke er på vej mod vores visioner. Men jeg anerkender også den udfordring, som ordføreren rejser. Det er ikke mit ekspertiseområde, så det kan jeg desværre ikke svare på. Og det er ikke, fordi jeg ikke vil.

Kl. 11:52

Den fg. formand (Hans Kristian Skibby):

Spørgeren igen. Værsgo.

Kl. 11:52

Peter Kofod (DF):

Jeg regner med at deltage her i Nordisk Råds møde i næste uge, hvor jeg jo selv på vegne af min gruppe har fremsat et forslag på noget af det her, så det håber jeg da, at ordførerens gruppe vil overveje at støtte, når man når dertil.

Kl. 11:53

Den fg. formand (Hans Kristian Skibby):

Så er det ordføreren.

Kl. 11:53

Marianne Bigum (SF):

Jeg vil i hvert fald gerne kigge på det.

Kl. 11:53

Den fg. formand (Hans Kristian Skibby):

Der lader ikke til at være flere spørgsmål til ordføreren, så vi siger tak til fru Marianne Bigum fra SF, og går videre i talerrækken. Næste ordfører på talerstolen er hr. Kenneth Fredslund Petersen fra Danmarksdemokraterne. Værsgo.

Kl. 11:53

(Ordfører)

Kenneth Fredslund Petersen (DD):

Tak for ordet, formand. Og tak til ministeren for redegørelsen. Jeg er ikke ordfører på området, men ikke desto mindre vil jeg gøre et forsøg på at komme med lidt fornuftigt her. Det nordiske samarbejde giver rigtig meget mening og kan skabe basis for et endnu større og stærkere engagement i mange forskellige sammenhænge. I den forbindelse vil jeg blot komme med en opfordring i forlængelse af følgende:

For få dage siden var justitsministeren og integrationsministeren i Berlingske om deres erfaringer og oplevelser med kriminaliteten i Sverige. Det er blevet nævnt flere gange heroppefra, at der er tale om 30.000 bandemedlemmer mod 1.400 i Danmark; 440.000 asylansøgere de sidste 10 år mod 70.000 i Danmark. Regeringen har lige præsenteret den fjerde bandepakke, og nu forlyder det, at Sverige vil hente inspiration i dansk udlændingepolitik og bandepakkerne, hvilket der for øvrigt ikke står noget om i redegørelsen. Der er blevet nævnt grænsehindringer. Grænsehindringer kan faktisk give mening i situationer som bl.a. ved grænseoverskridende kriminalitet. Der er 30.000 bandemedlemmer – et vanvittig højt tal – som jeg i hvert fald personligt gerne så ikke begyndte at vandre til Danmark. Det hele er jo opstået af forskellige tilgange til indvandring fra ellers ret ens lande. På side 3 i redegørelsen står der, at man efter norsk indstilling har besluttet at nedsætte en arbejdsgruppe til at arbejde med særlig kriminalitet. Det er absolut relevant; det er et kæmpeproblem. Men hvad så med også at nedsætte en arbejdsgruppe, der kan analysere situationen med bandekriminelle mellem Sverige og de øvrige nordiske lande og arbejde med de negative konsekvenser af en ureguleret indvandring og parallelsamfund, som specielt Sverige er hårdt ramt af? Vi skal nok ikke vente og se, hvad der sker, men derimod forsøge at være på forkant. Det vil være den fornuftige konklusion for alle parter i Norden set ud fra den meget trælse situation, som især Sverige har bragt sig i.

Når alt dette er sagt, vil jeg også gerne fremhæve, at Norden er et meget stærkt fælles ståsted for alle dets borgere i en tid med megen usikkerhed, hvor krise fortsat følger på krise. Vi skal fortsætte det tætte og fortrolige samarbejde i Norden, som vil kunne styrke hele regionen og gøre os førende inden for rigtig mange områder, bl.a. også den grønne omstilling. I Danmarksdemokraterne støtter vi på dette område regeringens vilje til yderligere at udvikle Norden og arbejde for at nå emissionsmålet. Tak for ordet.

Kl. 11:56

Den fg. formand (Hans Kristian Skibby):

Vi siger tak til ordføreren for Danmarksdemokraterne. Der er ikke nogen spørgsmål. Vi går videre i talerrækken. Næste ordfører er hr. Carsten Bach fra Liberal Alliance. Værsgo.

Kl. 11:56

(Ordfører)

Carsten Bach (LA):

Tak for det, formand. Lidt ligesom for SVM-regeringens vedkommende, som det seneste år har flyttet sig fra at være et arbejdsfællesskab til at være et værdifællesskab, så har det nordiske samarbejde også udviklet sig over den seneste periode til et langt mere værdibaseret fællesskab – et værdifællesskab med en meget stærk fælles referenceramme i forsvaret af de liberale demokratiske værdier, som også var mit udgangspunkt i talen om det fælles nordiske forsvarssamarbejde lidt tidligere i dag.

Initieret af to nye NATO-medlemskaber af Finland og snart også Sverige kan samarbejdet for alvor tager fart i de kommende år og udmønte sig i meget konkrete samarbejdsrelationer på forsvarsområdet i en fart og af en konkret karakter, som vi i Liberal Alliance også meget gerne så understreget i det mere civile nordiske samarbejde, der ellers, også i henhold til ministerens redegørelse, godt kan virke noget tørt og teknokratisk. Derfor har jeg også i den meget lange redegørelse valgt et par helt konkrete nedslagspunkter, som jeg tænker at vi faktisk godt kan gøre lidt bedre.

Først er det vedrørende Øresundsaftalen, hvor jeg gerne vil understrege, at det må være i alles interesse, at vi hurtigst muligt får skabt et fuldt integreret arbejdsmarked i Øresundsregionen. Så en myndighedsdialog om et eftersyn af aftalen er ikke helt godt nok. Det må være en topprioritet, måske endda en toptopprioritet, for SVM-regeringen at fremme det arbejde og få skabt et konkret resultat.

Så er det jo desuden helt evident, at der er et grundlag for erfaringsudveksling, når det kommer til integration af flygtninge og indvandrere. Med den udvikling, vi særlig ser i forhold til Sverige lige nu – og jo måske i virkeligheden også i Danmark, men heldigvis i en lidt mildere grad – er der helt klart brug for udvikling af ny viden om effektfulde strategier på integrationsområdet. Men hvor er resultatet af arbejdet? Det virker ikke sådan helt klart, om det har haft nogen effekt, desværre, og det kunne jeg også godt tænke mig at der politisk blev arbejdet væsentlig mere konkret med.

Med det vil jeg så blot meddele, at Liberal Alliance tager regeringens redegørelse til efterretning. Tak for ordet.

Kl. 11:59

Den fg. formand (Hans Kristian Skibby):

Vi siger tak til ordføreren for Liberal Alliance. Så vidt jeg kan se, er der ikke nogen ordfører for Det Konservative Folkeparti, så vi går videre i rækken af ordførere, og den næste er fru Jette Gottlieb fra Enhedslisten.

Kl. 11:59

(Ordfører)

Jette Gottlieb (EL):

I lyset af den forrige redegørelse er det jo fristende at køre videre i sporet om fælles forsvar, men i den forbindelse kan jeg kun understrege ordet forsvar, for jeg taler nemlig om omrustning og ikke om oprustning. Vi har i Norden en lang tradition for civil krisehåndtering, både i teori og praksis, og en lang erfaring også med ngo-samarbejde, f.eks. mellem Dansk Flygtningehjælp og Norsk Flygtningehjælp, og min bekymring er, dette arbejde bliver tyndere og tyndere, også når det gælder fælles sekundering til FN og FN's underorganisationer. Det arbejde synes jeg vi skal til at få revitaliseret som led i et fælles nordisk forsvarssamarbejde.

Men det bærende i det nordiske samarbejde er og skal også være det omfattende civile samarbejde, og det gælder både regeringssamarbejde, parlamentarisk samarbejde og civilt samfundssamarbejde, og her mener jeg vi er på gal kurs. Der er ikke noget galt med visionerne, slet ikke, de lyder flotte, og vi tror selvbevidst, at vi er ledende i verden på alle punkter. Men her vil jeg gerne stoppe op. Det eneste, vi er ledende i i verden, er forbrug, og her kunne vi i praksis få en rigtig vigtige rolle i verden, hvis vi kunne vise, at man kunne ændre den klassiske brug og smid væk-måde at leve på til brug og reparer og genbrug i stedet for, og det kunne gælde både hele produktet og også genbrug af materialer osv., altså en ægte cirkulær økonomi. Hvis vi kunne opbygge systemer til det, kunne vi måske være foregangslande i forhold til resten af verden. Det er da pinligt, at vi her i landet har brugt vores del af klodens ressourcer allerede 28. marts. Resten af året bruger vi så løs af resten af klodens befolknings levegrundlag. Det synes jeg er pinligt, og de øvrige nordiske lande ligger kun ganske lidt efter os.

Visionerne er der som sagt ikke noget galt med, men i vores praksis bliver det noget andet, for det, der sker, er, at det nordiske samarbejde bliver tyndere og tyndere, og det er ikke særlig nemt med engagementet. Det gælder måske lige uden for den her kreds, for os, der er en engageret i det nordiske samarbejde, hænger på. Det hænger bl.a. sammen med noget sprogligt, nemlig at engelsk har overtaget så meget. Der refererer jeg til en tidligere ordfører. Engelsk har overtaget så meget af vores kommunikation, så det er ved at være det mest naturlige, når man er i et andet nordisk land, at man bliver tiltalt på engelsk, i stedet for at vi prøver at forstå hinanden. Det synes jeg er et problem. Det er ikke det største problem, men det er et problem, for det er medvirkende til, at vores samarbejde bliver tyndere.

Hvis vi skal lave et fællesskab på den grønne omstilling, hvis vi skal lave et fællesskab på det sociale område, hvis vi skal lave et fællesskab på alle de områder, også det kulturelle område og alle de områder, vi snakker om, er vi simpelt hen nødt til at have langt mere civilsamfundsfællesskab. Og det vil sige, at det skal ned i skolerne, det skal ned i revitaliseringen af venskabsbyer, det skal ned i alle sådan nogle små praktiske ting, der fører det ud over den her kreds. Og når jeg i den forbindelse snakker om Norden, husker jeg jo meget grundigt også Ålandsøerne, Færøerne, Grønland og i øvrigt same-samfundet. Det synes jeg er vigtigt at have med, for der er også en tendens til, at vi tit snakker Norden, når vi egentlig mener Skandinavien.

Nu vil jeg så lægge særlig vægt på noget, som også den socialdemokratiske ordfører lagde vægt på, og det er den grønne omstilling. Jeg tror, at det er der, vi kunne gøre mest, for det er der, vi har mest fælles tankesæt. Og der skal jeg ikke undlade at gøre opmærksom på, at i øjeblikket er det sådan, at en tredjedel af vores CO2-udslip stammer fra transport. Så kan jeg se på de forskellige ordførere, at de godt ved, hvor det bærer hen. Vi er nødt til at have et fælles ministerråd for transport, for vi er nødt til at bringe CO2-udledningen ned, altså få hele transportsektoren til at gå i nul. Det bliver også sagt, det bliver sagt i forhold til skibsfart især, men hvad bliver der af togdriften? Det er jo absurd, at man ikke kan komme fra København til Oslo på en ubrudt rejse, og at det i hver anden afgang er nemmere at komme via Stockholm til Oslo med tog. Det er da absurd!

Kl. 12:04

Nu har Sverige og Norge trukket sig ud af Scandinavian Airlines, som også hedder Scandinavian Airlines på engelsk. Det var oprindelig et fælles nordisk projekt, men nu er Sverige og Norge og ikke med, og nu er det kun Danmark, og det tyder jo på, at man prioriterer, at man kan flyve. Jeg er helt enig i, det ikke ville være særlig nemt i alle samarbejder at tage toget til Island eller noget tilsvarende. Jeg sidder ikke og gør mig vanvittige illusioner, men jeg mener i virkeligheden, at de skandinaviske lande er nødt til at lave en fælles togstrategi.

Jeg sagde, at udledningen af transporten udgør en tredjedel af den samlede udledning, men den er formentlig større for de andre nordiske landes vedkommende, for sammenlignet med dem har vi jo ingen afstande her i landet, og vi kunne gå det meste, hvis det endelig var. Sådan er det ikke i de øvrige nordiske lande, og derfor er det meget, meget vigtigt at have en togstrategi som rygrad i en fælles, kollektiv transportstrategi, som jeg mener vi skal udarbejde. Det tager jeg som et enkelt eksempel på en virkelig praktisk, jordnær indsats, som vi kunne gøre i Nordisk Råd, og jeg tror, det vil blive fremmet meget, ikke af uformelle samarbejder mellem transportministrene, men af et egentlig ministerråd for transport, og så skulle det have en meget højt prioritet.

Så er der alle de andre ting også med plastik, og det kan vi sagtens gøre, og cruiseskibe, der laver en enorm forurening mange steder, og som man endnu ikke har etableret havnestrøm på og alle de der ting. Der er rigtig mange helt konkrete samarbejdspunkter, som vi kunne tage frem, og det synes jeg vi skulle gøre. Ned på jorden med os!

Kl. 12:06

Den fg. formand (Hans Kristian Skibby):

Vi siger tak til fru Jette Gottlieb fra Enhedslisten. Der var ikke nogen spørgsmål. Vi går videre til næste ordfører, og det er hr. Christian Friis Bach fra Det Radikale Venstre.

Kl. 12:06

(Ordfører)

Christian Friis Bach (RV):

Tak for det, og tak til ministeren for redegørelsen. Den giver rigtig fint overblik over de mange initiativer, og jeg er også stolt over og glad for at se, at det nordiske samarbejde arbejder hen mod konkurrencedygtigt Norden, et socialt bæredygtigt Norden og et grønt Norden.

Jeg har jo lovet mig selv, at jeg, hver gang jeg står på Folketingets talerstol og drøfter et lovforslag eller en redegørelse, vil tage stilling til, om jeg mener, det fremmer FN’s Verdensmål. Og der vil jeg sige entydigt, at jeg mener, at det nordiske samarbejde fremmer og vil fremme FN's Verdensmål. Det gælder endda for alle FN's Verdensmål, hvis vi styrker det nordiske samarbejde og ikke mindst gør det i den ånd, der er i Verdensmål 17 om stærke og internationale partnerskaber.

Men jeg vil også sige, at de her redegørelser, fordi de jo bliver sådan en lang gennemgang af dagsordner og konkrete initiativer på alle de forskellige ministerråd, nogle bliver gange lidt tekniske og opremsende. Og jeg kunne godt have brugt en redegørelse, der måske i lidt højere grad fremhævede de fællesnordiske visioner og de danske visioner og prioriteter for samarbejdet. Dem håber jeg vi får, når ministeren går talerstolen. For jeg tror og ved, at det nordiske samarbejde vil få stigende betydning i en verden, hvor der er brug for internationalt engagement og bæredygtige løsninger fra klima og biodiversitet til social velfærd og teknologi. Hvis vi skal påvirke verden, skal vi stå mere sammen og arbejde mere sammen. Vi kan meget mere sammen i Norden.

Det er godt at se fokus på den grønne omstilling i forhold til bæredygtige fødevarer, bæredygtig udvikling af fiskeri og akvakultur, mindre madspild, bioøkonomi og skov. Her kunne jeg godt savne et nordisk samarbejde omkring det, vi nu for alvor har fået styrket i Danmark, nemlig plantebaserede løsninger, og med vores handlingsplan i Danmark synes jeg godt, man kunne have løftet det ind i det nordiske samarbejde og se, om ikke vi kunne styrke samarbejdet i Norden også om plantebaserede løsninger og omstilling i forhold til fremtidens fødevarer.

Det er godt at se de konkrete initiativer inden for plastforurening, grøn skibsfart – et område, hvor vi kan rigtig meget i Danmark, ikke mindst i Nordjylland, hvor jeg hører til – og genanvendelse af tekstiler, hvilket er noget, som vi også lægger vægt på i Radikale Venstre med vores nye udspil. Det handler også om at kunne støtte forbrugernes mulighed for at få repareret deres tekstiler og produkter og dermed øge den cirkulære økonomi.

Der er nye initiativer på energiområdet, og det burde have langt større prioritet. Vi ved i dag, også efter udbruddet af krigen i Ukraine, at sikkerhed også er energisikkerhed, og jeg håber, at analysen af forsyningssikkerhed og energipriser bliver fulgt op af nogle konkrete planer og initiativer. Vi supplerer jo hinanden rigtig godt i Norden fra vandkraften i Norge til vinden i Danmark og atomkraften og biomassen i Sverige og Finland, og jeg har været på en række internationale klimatopmøder og har altid været utrolig glad for de gange, hvor de nordiske lande er gået sammen om en pavillon og præsenterer alt det, vi kan på den grønne omstilling og energi og klima i Norden.

Det er også godt at se det fælles arbejde omkring mistrivsel blandt unge. Jeg håber, ministeren måske vil sige lidt mere, hvis hun har mulighed for det, om den dagsorden, men også om samarbejdet om at styrke erhvervsuddannelserne og anerkendelsen af erhvervsuddannelse, kvalifikationer og fjernelse af grænsehindringer for social- og sundhedsassistenter. Alt det her er jo virkelig vigtigt. Hvis ikke vi kan skabe et fælles og stærkt arbejdsmarked i Norden, så ved jeg ikke, hvem der kan. Så vi skal have nedbrudt barriererne og have fokus på, at man kan bevæge sig frit og arbejde i hele Norden.

Overskriften Islands formandskab er jo »Norden – en kraft for fred«, og der bliver så samarbejde mellem fredscentre og forskningsinstitutioner nævnt, og det støtter jeg. SIPRI i Sverige er jo en drivkraft, også i international fredsforskning, og det samme har man i Norge. Vi kunne gøre det lidt bedre i Danmark, måske. Det er en vision, vi støtter, men der også brug for at gå endnu længere i at sætte fokus på udbredelsen af fred og forebyggelsen af konflikter, og der er initiativerne meget sparsomt beskrevet. Her kunne jeg godt have ønsket mig et stærkere fokus og flere initiativer.

Omkring den tidligere redegørelse om det norske forsvars- og sikkerhedssamarbejde fremhævede jeg jo behovet for, at Norden arbejder sammen om at bidrage til FN’s politiske missioner og fredsbevarende indsats. Her har vi en stærk historisk rolle, et stort ansvar og rigtig mange muligheder for at arbejde sammen i Norden. Generelt havde jeg gerne set lidt mere fokus på Norden som en international aktør. Menneskerettighederne er under pres i hele verden. Her har de nordiske lande altid været helt i front, når det gælder demokrati og menneskerettigheder. Det skal vi fortsat være, og der er brug for, at vi står sammen og arbejder meget sammen, for vi kan ikke løfte den dagsorden alene. Jeg har arbejdet i Genève og set, hvordan de nordiske lande, når de prøver hver for sig, ikke får resultater, men når de står sammen, kan de faktisk forandre verden og styrke menneskerettighederne og demokratiet.

Samtidig vil jeg også pege på den nordiske velfærdsmodel og velfærdssamfund som en stor inspiration for resten af verden. Sociale velfærdsydelser har bidraget markant til at hive en tredjedel alle verdens fattige ud af fattigdom, og det er meget baseret på de nordiske erfaringer med alt fra ældrepensioner til børnepenge, og her vil jeg også håbe, at Danmark vil presse på for, at vi arbejder sammen om det og styrker den indsats ude i verden. Endelig vil jeg gerne nævne, at jeg håber, at Danmark vil støtte, at Færøerne og Grønland får en lang stærkere og mere selvstændig placering og rolle i det nordiske samarbejde.

Kl. 12:12

Til allersidst vil jeg nævne en upopulær kæphest, som jeg sidste gang fik skældud for, og som jeg også vil få skældud for den her gang, ved jeg. Jeg synes, man skal begynde at snakke engelsk. Jeg har været til Nordisk Råd, og jeg synes, det er akavet og nogle gange pinagtigt, og jeg anstrenger mig. Alle sidder der, bl.a. finnerne og islændingene, og de unge prøver desperat at følge med i, hvad der foregår, og det hele går langsommere og bliver mere bøvlet.

Hvis vi skal styrke det nordiske samarbejde, synes jeg, vi kan gøre det bedre. Jeg vil sige til fru Jette Gottlieb, at jeg godt kan høre, vi ikke er helt enige her, men jeg synes, vi skal erkende, at unge taler og agerer sammen på engelsk, og skal vi styrke det nordiske samarbejde, kan vi gøre det ved at finde et fælles sprog og i hvert fald give mulighed for, at man kunne tale til hinanden på engelsk i det nordiske. Det underminerer på ingen måde vores kulturer. Vores kulturer er så meget mere end vores sprog, og jeg tror faktisk, vi kunne styrke vores samarbejde og vores kulturelle udveksling og platform ved også der at bevæge os videre. Men jeg støtter redegørelsen, og jeg siger tak for ordet.

Kl. 12:13

Den fg. formand (Hans Kristian Skibby):

Tak. Ordføreren må lige blive på talerstolen et øjeblik; der er et spørgsmål fra fru Marianne Bigum, SF.

Kl. 12:13

Marianne Bigum (SF):

Mange tak. Det er jo til det med sproget. Jeg synes også, vi skal holde fast i det nordiske. Ordføreren bragte det jo også op, sidste gang vi havde redegørelsen, og så tog jeg en snak med en af de unge nordiske repræsentanter – ordføreren henviste sidste gang til, at det jo var blevet gjort på engelsk – og så spurgte jeg: Jamen er det, fordi I ikke bryder jer om at tale nordisk? Og det kunne den unge mand afkræfte; de er stærke fortalere for, at vi fortsætter med det nordiske sprog i det nordiske samarbejde.

Kl. 12:14

Den fg. formand (Hans Kristian Skibby):

Så er det ordføreren.

Kl. 12:14

Christian Friis Bach (RV):

Tak for det. Og tilsvarende har jeg talt med en række unge, som meget håber, at man vil kunne tale engelsk til hinanden i det nordiske samarbejde, fordi de mener, at halvdelen går tabt og ingen rigtig forstår hinanden, og det går meget hurtigere for dem, når de kan gebærde sig, tale og kommunikere på engelsk.

Så jeg ved, vi ikke er enige, og især ikke i den her kreds af nordiske ordførere, men jeg tror, at fremtiden vil vise, at jeg får ret.

Kl. 12:14

Den fg. formand (Hans Kristian Skibby):

Ønsker spørgeren sin anden korte bemærkning? Nej. Vi går videre til næste spørger, og det er hr. Jeppe Søe, Moderaterne. Værsgo.

Kl. 12:14

Jeppe Søe (M):

Jamen det er da meget kort lige til den sidste del her. Der kan jeg da ikke undlade at sige, at jeg synes, det måske er mærkeligt at løse et problem, der åbenlyst er der, i forhold til manglende forståelse for hinanden ved at skifte til et helt alternativt sprog i stedet for måske at genindføre nogle af de ting, der faktisk engang var. Jeg kan da huske, at jeg til danskeksamen var oppe i en norsk tekst og også skulle læse svensk.

Så det kunne da være, at man skulle gå dén vej. Det ville, synes jeg, ellers passe mere til de ellers radikale holdninger på skoleområdet, at vi forsøger at løse tingene ad den vej i stedet for det, som jeg klart vil kalde at give op.

Kl. 12:15

Den fg. formand (Hans Kristian Skibby):

Så er det ordføreren.

Kl. 12:15

Christian Friis Bach (RV):

Jeg synes bestemt, vi skal styrke undervisningen i nordisk kultur og sprog i vores folkeskoler, men det vil ikke løse problemet. Og jeg vil også bare anføre, at det jo ikke bliver en ligeværdig samtale, når vi har Island og vi har det nordlige Finland, og når vi får Færøerne og vi får Grønland stærkere integreret, forhåbentlig, i det nordiske samarbejde.

Der er det bare min stilfærdige pointe, at når man mødes på et sprog, som alle kan stort set, og som alle føler sig nogenlunde trygge ved, giver det faktisk et mere ligeværdigt samarbejde og en mere ligeværdig samtale i det nordiske samarbejde.

Kl. 12:16

Den fg. formand (Hans Kristian Skibby):

Næste spørger er fru Annette Lind fra Socialdemokraterne. Værsgo.

Kl. 12:16

Annette Lind (S):

Tak. Jeg tror, det er rigtigt, at ordføreren står meget ene i det her spørgsmål. Det var, fordi ordføreren sagde, at så er vi alle på lige fod. Hvis du nu kommer til Nordisk Råds session i næste uge og der bliver lavet en måling, i forhold til – rigtig mange af os, der arbejder med det nordiske, er jo godt oppe i alderen – om man er mest tryg på sit eget sprog, eller om man er mest tryg på engelsk, hvordan tror ordføreren så det vil falde ud?

Jeg tror, der er rigtig mange, især i min alder, som føler, at det er en stor styrke at kunne tale sit eget sprog.

Kl. 12:16

Den fg. formand (Hans Kristian Skibby):

Så er det ordføreren.

Kl. 12:16

Christian Friis Bach (RV):

Jeg er helt enig i, at det kan være en styrke at tale sit eget sprog, og det vil alle fremføre. Men skal man mødes i en fælles samtale, vil der, og det ved alle ordførere i rummet her, meget hurtigt komme et ønske fra enkelte deltagere fra nordiske lande om at tage samtalen på engelsk. Jeg har lige været i Europa-Parlamentet, og det svenske medlem af Europa-Parlamentet, som vi mødte dernede, anmodede stilfærdigt om, om vi ikke kunne tage mødet på engelsk, al den stund vi måske alle sammen kunne forstå svensk, men at hun ikke var så god til at forstå dansk.

Jeg møder det. Foreningen Norden har også haft den her debat oppe i en meget mere fordomsfri udgave, hvor de også har talt om, at samtalerne på engelsk måske faktisk kunne styrke det nordiske samarbejde.

Kl. 12:17

Den fg. formand (Hans Kristian Skibby):

Så er det fru Annette Lind for sin anden kort bemærkning.

Kl. 12:17

Annette Lind (S):

Det er bare meget kort: Er det vurderingen fra ordføreren, at det vil blive ligeværdigt, sådan som sammensætningen er p.t.? Jeg vil ikke sige, hvad det kunne blive på sigt, men med sådan, som det ser ud nu, vil det så være mest ligeværdigt at tale engelsk eller sit eget sprog?

Kl. 12:18

Den fg. formand (Hans Kristian Skibby):

Ordføreren.

Kl. 12:18

Christian Friis Bach (RV):

Når man taler sit eget sprog, men der ikke er nogen, der forstår en, bliver det jo heller ikke rigtig ligeværdigt, og det er jo det, der er min pointe. Jeg tror, at hvis man mødtes på et sprog, som vi alle sammen er lige gode til eller lige dårlige til, og som faktisk, især blandt unge, er det, man taler, når man arbejder internationalt i FN og i EU, altså hvis vi mødtes på det samme sprog, kunne vi lette det nordiske samarbejde betragteligt. Det er min stilfærdige pointe. Men der skal selvfølgelig være plads til, at man til Nordisk Råds sessioner kan tale på dansk, at man kan tale på finsk, og at man kan tale på grønlandsk eller færøsk, hvis man i fremtiden får lyst til det; det vil jeg støtte. Jeg tror bare, vi ville lette det hele for os alle sammen, hvis vi talte på engelsk.

Kl. 12:18

Den fg. formand (Hans Kristian Skibby):

Så tror jeg, det var slut på spørgerunden[?] over for[?] ordføreren, og vi siger tak. Den næste ordfører er hr. Peter Kofod fra Dansk Folkeparti.

Kl. 12:19

(Ordfører)

Peter Kofod (DF):

Tak for det, formand, og tak til ministeren for redegørelsen. Jeg skal påpege, at jeg jo i dag taler som stedfortræder for hr. Mikkel Bjørn. Vigtigheden af det nordiske samarbejde kan ikke undervurderes. De nordiske lande har en fælles historie, for de flestes vedkommende fælles sproglige rødder og en fælles måde at indrette de nordiske samfund på med en unik grad af tryghed og velfærd for den enkelte borger. Netop den tryghed og velfærd har været afgørende for udviklingen af nogle af verdens mest innovative og produktive samfund. En høj grad af homogenitet, en høj grad af solidaritet og et fælles ansvar for vores lande har gjort Norden til noget, som andre ser på med misundelse.

I Dansk Folkepartis optik er det nordiske samarbejde derfor også det samarbejde, som giver allerstørst mening. For ikke alene har vi historie og kultur tilfælles, vi har også en række velfungerende samfund, som i deres opbygning mere eller mindre minder om hinanden. Siden anden verdenskrig har borgerne i de nordiske lande betragtet det som en selvfølge, at vi uden pas kan rejse mellem vores lande, at vi kan bosætte os og arbejde i et andet nordisk land, samt at vi mere eller mindre kan gøre os forståelige på vores eget sprog. Jeg kunne godt se, at den sidste sætning måske falder lidt uden for den debat, der har været, før jeg gik på talerstolen, men altså, den må vi jo tage. Derfor ser vi også det formaliserede nordiske samarbejde som noget vigtigt, både på ministerniveau og på parlamentarisk niveau.

Det nordiske samarbejde har både værdi og mening, og vi er tilhængere af det, og vi ser gerne en yderligere udbygning, når det kommer til at integrere de nordiske lande med hinanden. Vi er i Norden en del af den samme familie, og lad os gøre det endnu lettere at besøge hinanden, kommunikere med hinanden og handle med hinanden for den sags skyld, men også godmodigt at drille hinanden. Vi skal være bedre til at passe på hinanden, sådan som der også lægges op til med et øget forsvars- og beredskabspolitisk samarbejde.

Men jeg er også nødt til at nævne noget andet, nemlig elefanten i rummet, som jeg synes fylder for lidt i redegørelsen: indvandring. Der er 30.000 bandemedlemmer i Sverige. Der er boligområder uden kontrol. Der er en dyb, dyb mangel på politibetjente og folk, der kan håndtere det her spørgsmål. Det er et samfund i total opløsning, og opløsningen er langt bredere end bare kriminalitetsproblemer, men det handler også om tilliden til hinanden, til den offentlige sektor, til civilsamfundet, til naboen, til skolekammeraten.

Jeg er meget bekymret for, om der er en vej tilbage for Sverige; om man har rundet den sidste pind på vejen, hvor det er for sent at vende om og lave en U-vending og vende tilbage til det, vi forbinder Sverige med, altså alt det dejlige: Astrid Lindgrens Emil fra Lønneberg eller Pippi Langstrømpe, Volvoer, Saab, Kalles Kaviar – alt det, som vi kender fra Sverige, og som vi elsker og respekterer. Men jeg er bekymret for, at der ikke er nogen vej tilbage.

Hvis man så 21 Søndag her for et par uger siden, var der et indslag om den svenske bandekrig, der bør gøre os alle sammen dybt bekymrede og få det til at løbe ned ad ryggen på selv den mest, ja, faktaresistente i det her rum. Der var også et interview med en chefredaktør, der sagde noget i retning af – og nu citerer jeg frit, så man må jo lige gå ind og faktatjekke mig, hvis man tvivler – at hvem kunne dog have forudset den her udvikling for 20 år siden? Hvem kunne dog have set, at der var noget helt, fuldstændig galt på vej, under opsejling i det svenske samfund? Jeg tillader mig at sige, at det kunne flertallet af danskere, der håndterede det her spørgsmål på et langt tidligere tidspunkt. Er vi i mål? Nej. Men vi er et godt stykke længere, end svenskerne er.

Derfor er jeg også nødt til at sige om hele det her spørgsmål om grænsehindringer – for jeg synes da, det er en særlig nordisk værdi og tradition, at vi har kunnet besøge hinanden nemt og enkelt – at det er en værdi, som et flertal af de svenske politikere med den kurs, de fører, er ved at sætte fuldstændig ud af kraft. Det er en værdi, som jeg ikke tror at mine børn og børnebørn kommer til at opleve på grund af en udlændingepolitik, som har været totalt forfejlet.

Den radikale ordfører nævnte før mig værdien af fredsbevarende arbejde og fredsbevarende styrker rundtomkring på Jorden. Og jeg tror, at vi i min levetid vil se en situation, hvor Danmark kommer til at sende fredsbevarende styrker til Sverige, hvor et svensk samfund i total opløsning har brug for nogle udefra til at hjælpe sig med at komme tilbage på sporet. Det er min frygt, men jeg tror ikke længere på, at det er urealistisk. Tak for ordet, og tak for debatten indtil videre.

Kl. 12:24

Den fg. formand (Hans Kristian Skibby):

Tak. Der er spørgsmål til ordføreren. Det første er fra hr. Christian Friis Bach fra Radikale Venstre. Værsgo.

Kl. 12:24

Christian Friis Bach (RV):

Tak for det. Og tak til hr. Peter Kofod. Er det rigtigt forstået, at hr. Peter Kofod dermed ønsker at styrke samarbejdet i Norden for at dæmme op for og forebygge den kriminalitet, som ordføreren nævner i talen?

Kl. 12:24

Den fg. formand (Hans Kristian Skibby):

Ordføreren.

Kl. 12:24

Peter Kofod (DF):

Jamen der er ligesom flere aktier i det, for der er jo nogle værdimæssige rødder, som vi har tilfælles, men hvis det handler om kriminalitetsbekæmpelse f.eks., vil jeg sige, at så er vi jo med i alle mulige internationale aftaler og den slags, der kan bekæmpe det. Jeg er bare nødt til at spørge: Hvad er det så, vi skal samarbejde om? Altså, hvis der politisk er så stor forskel på, hvad prioriteterne er, kan det jo være svært at samarbejde. Og der må man sige, at vores vel nok nærmeste naboland, det, der ligner os allermest, jo har valgt en radikalt anden kurs end os – en samfundsomvæltende kurs, der gør, at det svenske samfund er dramatisk forandret på bare 20-30 år. Derfor er det måske bedre at stille spørgsmålet: Hvad skal vi samarbejde om?

Jeg er helt åben for samarbejde, men om hvad?

Kl. 12:25

Den fg. formand (Hans Kristian Skibby):

Så er det spørgeren for anden runde. Værsgo.

Kl. 12:25

Christian Friis Bach (RV):

Jeg håber da, at der er journalister til stede, for vi skriver et eller andet sted historie i dag, når ordføreren siger, at vi er med i alle internationale aftaler, der kan bekæmpe kriminalitet. Justitsministeriet har jo fremlagt et dokument, der viser 30 forskellige områder, hvor retsforbeholdet i dag står i vejen for vores samarbejde i Europa, primært omkring kriminalitet; og Sverige er jo tilsvarende et medlem af EU. Så hører jeg det rigtigt, altså at ordføreren ønsker at afskaffe retsforbeholdet?

Kl. 12:26

Den fg. formand (Hans Kristian Skibby):

Så er det ordføreren.

Kl. 12:26

Peter Kofod (DF):

Hvis et flertal af danskerne havde afskaffet retsforbeholdet, havde vi været tvunget til at føre den udlændingepolitik, som den svenske EU-kommissær Ylva Johansson, som er tidligere arbejdsminister i Sverige, har sagt til Europa-Parlamentet at hun er stolt over – hun er stolt over den svenske udlændingepolitik. Så havde vi været nødt til at underlægge os det. Og det eneste værn imod det ville være udenrigsministerens ord om, at man kan tro på ham, til solen brænder ud.

Jeg må bare sige: Hold da op, hvor var danskerne kloge, da de valgte at fastholde det retsforbehold. Det er helt mikroskopisk i forhold til nogle af de der ting, som hr. Christian Friis Bach taler om, men det havde været et kæmpe knæfald for den fælles europæiske udlændingepolitik, og den ønsker jeg ikke.

Kl. 12:26

Den fg. formand (Hans Kristian Skibby):

Vi går videre i rækken af spørgere, og den næste er hr. Carsten Bach, Liberal Alliance. Værsgo.

Kl. 12:26

Carsten Bach (LA):

Tak. Og tak for talen. Jeg vil faktisk gerne kreditere ordføreren for, at han tager det her emne op og fokuserer så meget på emnet om tilstrømning udefra til Sverige og de udfordringer, det har givet Sverige på det seneste. For det er jo fuldstændig rigtigt ikke noget, der fylder ret meget i redegørelsen. Jeg forsøgte også selv, dog meget kort, at komme ind på emnet i min egen ordførertale.

Det er jo evident, at det er et stort problem og et problem for svenskerne, som vi krydser fingre for – og måske gør vi også mere end det; måske gør regeringen og justitsministeren mere end bare at krydse fingre for det – ikke er noget, der får en spillovereffekt i forhold til Danmark.

Ordføreren ridser et skræmmescenarie op, hvor man når til, at vi fra Danmarks side ligefrem skal sende fredsbevarende styrker til Sverige. Det tænker jeg måske at vi skal håbe på ikke når helt så vidt. Ordførerens parti er jo måske garant for mange af de initiativer, der er blevet taget, for, at vi ikke er nået dertil i Danmark. Er der noget, som ordføreren vil sende som nogle gode råd over Sundet, nu, hvor ordføreren har taletid og der jo helt sikkert er rigtig mange svenskere og svenske politikere, der lytter med til den debat, vi har her i Folketingssalen i dag?

Kl. 12:28

Den fg. formand (Hans Kristian Skibby):

Så er det ordføreren.

Kl. 12:28

Peter Kofod (DF):

Tak for spørgsmålet. Jeg skal starte med at beklage, at min tale er så dyster, men når jeg ser ud i verden, så bliver jeg i dårligt humør, så sover jeg dårligt om natten, fordi jeg synes, der er noget under opsejling – en bekymring, som i hvert fald det store flertal af politikere og en stor del af det, man vel kan kalde the establishment, for at bruge et engelsk udtryk, ikke helt har opfanget og ikke helt har set endnu. Og det er jeg glad for at Liberal Alliance har set og har hørt, også i tide.

I Sverige kan man jo starte med at kopiere alle de stramninger, som vi har lavet i Danmark. Nogle af dem er i øvrigt kompromiser mellem Dansk Folkeparti og Liberal Alliance. Man kunne starte med at kopiere det udgangspunkt. Og noget af det, som jeg, hvis vi skal vende blikket til noget hjemligt, går meget op i, og som jeg håber at andre også ville gå mere op i, er simpelt hen tildelingen af statsborgerskaber. For når vi først har delt statsborgerskaber ud, er det meget, meget bøvlet at tage dem væk. Og så er det selvfølgelig konventionsspørgsmålet. Jeg er meget bekymret for de internationale konventioner, som jeg synes sniger sig ind overalt på rets- og udlændingeområdet. Nu har jeg fornøjelsen af at være mit partis retsordfører, og jeg vil sige, at det godt nok er meget ofte, vi skal forholde os til ting, som 179 ansvarlige mennesker herinde burde træffe beslutning om, men som vi ikke kan på grund af forældede konventioner, som jeg synes vi burde ud af. Undskyld overskridelsen af taletiden, formand.

Kl. 12:29

Den fg. formand (Hans Kristian Skibby):

Spørgeren for anden runde. Værsgo.

Kl. 12:29

Carsten Bach (LA):

Tak. Jeg håber som sagt, at der er nogen på den anden side af Sundet, der også lytter til de gode råd.

Heldigvis gør ordføreren sig også den ulejlighed at tale lidt fremadrettet i forhold til den hjemlige debat, og uden at det nødvendigvis skal være sådan en dybfølt kritik, er det i hvert fald min opfattelse, at ordførerens parti ofte har været meget gode til at tale problemet op og føre skræmmekampagner, som det måske hedder på det politiske sprog, men uden sådan rigtig at levere potentielle løsninger. Nu er der nogle løsningsforslag fra ordføreren fra talerstolen i dag, men kan det måske uddybes noget mere? Kan vi måske få et tættere og bredere samarbejde om nogle løsninger fremadrettet, der kan afhjælpe nogle af de udfordringer, vi rent faktisk stadig væk har i Danmark?

Kl. 12:30

Den fg. formand (Hans Kristian Skibby):

Ordføreren.

Kl. 12:30

Peter Kofod (DF):

Meget gerne. Altså, der er ikke patent på nogen politik, og vi deler meget gerne ud af alt, hvad vi har på hylderne, også når det handler om udlændingepolitik. Så man må kopiere og stjæle med arme og ben. Det vil kun gøre mig glad.

Hvad kan vi så gøre mere? Ja, vi kan opsige i hvert fald statsløsekonventionen og menneskerettighedskonventionen på stedet. Så kan vi lave en ny praksis for uddeling af statsborgerskaber i Folketinget, som hr. Mikkel Bjørn jo har været bannerfører for i Indfødsretsudvalget. Og vi betragter det som fuldstændig centralt, at vi vender tilbage til en anden praksis. For der findes ikke objektive kriterier for, mener vi, tildeling af statsborgerskaber. Det er et værdispørgsmål; det er et spørgsmål om, om man hører til i Danmark, om man føler sig dansk. Det er et meget dybt spørgsmål, og med al respekt: Det kan de jo ikke vurdere ud fra en eller anden integrationsprøve eller udlændingeprøve, i forhold til hvor mange rigtige man har ud af 40 spørgsmål. Altså, sådan hænger verden jo ikke sammen.

Men man må endelig låne fra vores politik og bruge den.

Kl. 12:31

Den fg. formand (Hans Kristian Skibby):

Den næste spørger er fru Anna Falkenberg fra Sambandsflokkurin. Værsgo.

Kl. 12:31

Anna Falkenberg (SP):

Tak for talen. Jeg har egentlig taget ordet for at sige tak til ordføreren og ordførerens parti for ofte at have Færøerne in mente i den politik, der bliver lavet fra partiets side. Jeg har også noteret mig, at Nordisk frihed-gruppen , som Dansk Folkeparti jo er en del af, har lavet et medlemsforslag i Nordisk Råd omkring Færøerne og Færøernes ønske om en ny handelsaftale med EU. Og det, jeg egentlig gerne vil spørge ordføreren om, er, hvad partiets holdning er til Færøernes ønske om at få en anden rolle i det nordiske samarbejde, nemlig at blive er fuldt medlem af Nordisk Råd. Hvad er Dansk Folkepartis holdning til det ønske?

Kl. 12:32

Den fg. formand (Hans Kristian Skibby):

Så er det ordføreren.

Kl. 12:32

Peter Kofod (DF):

Først tak for komplimentet. Folketingsgruppen har for nylig besøgt Færøerne, og det har været en meget stor fornøjelse, hvor vi jo har lyttet til mange forskellige stemmer i det færøske samfund. Nu stillede ordføreren et meget konkret spørgsmål, og jeg kommer nok desværre til kort. Jeg kunne godt stå her og tale udenom i 41 sekunder endnu, men jeg er normalt ikke ordfører på området, så jeg vil hellere være ærlig og sige: Det er bedre at spørge den sædvanlige ordfører næste gang. Det beklager jeg, men jeg kan simpelt hen ikke svare på spørgsmålet.

Kl. 12:32

Den fg. formand (Hans Kristian Skibby):

Og der ønskes ikke en anden runde? Nej. Vi siger tak til ordføreren for Dansk Folkeparti. Så vidt jeg kan se, er der ikke ordførere fra Alternativet eller Nye Borgerlige. Derfor går vi videre i rækken, og den næste ordfører er fru Anna Falkenberg fra Sambandsflokkurin. Værsgo.

Kl. 12:32

(Ordfører)

Anna Falkenberg (SP):

Tak for ordet, og også tak til ministeren for redegørelsen, og tak for den gode debat, vi har haft her i dag. Jeg har ikke tænkt mig at gentage så mange af de gode ting, der er blevet sagt her fra talerstolen, for jeg synes, at det har været rigtig, rigtig fint, og jeg er enig i langt det meste af det. Men en gentagelse, jeg gerne vil komme med – også lidt i forlængelse af det spørgsmål, som jeg stillede ordføreren for Dansk Folkeparti før – er nemlig Færøernes ønske om et fuldgyldigt medlemskab af Nordisk Råd.

Det er et emne, der fylder meget, og det har fyldt i rigtig mange år. Det var engang i 90'erne, at ønsket første gang blev fremsat fra Færøernes side, og det er blevet sagt gang på gang på gang. Og det er noget, som det færøske politiske system er enig om; det er ikke noget, der splitter på Færøerne, for alle er enige om det. Men det er jo gang på gang blevet sagt, at der er to udfordringer. Den ene udfordring er grundloven, den anden udfordring er Helsingforsaftalen, og jeg vil tage fat på lidt af begge udfordringer i dag, startende med Helsingforsaftalen.

Der er jo igangsat et arbejde i Nordisk Råd nu med en arbejdsgruppe bestående af repræsentanter fra alle de nordiske lande, der skal lave en rekommandation eller en anbefaling til ministrene om en revidering af Helsingforsaftalen. Her synes jeg, at der i Helsingforsaftalen skal gøres plads til, at de selvstyrende områder får mulighed for at blive fuldgyldige medlemmer på de områder, som de har fuld kompetence over, ligesom der i arbejdet med Helsingforsaftalen muligvis bliver åbnet op for, at sikkerheds- og forsvarspolitik kommer til at fylde mere nu, når alle lande er medlemmer af NATO.

Men så er der det andet problem. Det er nemlig grundloven. Eller er det et problem? Det har vi jo hørt rigtig mange gange. Der er rigtig mange ting i løbet af den tid, der er gået, siden grundloven blev lavet, til nu, som det er blevet sagt er grundlovsstridige, men hvor man alligevel har taget en politisk beslutning om, at det her ønsker vi. Altså, grundloven bliver tilpasset den virkelighed, vi lever i, gang på gang. Engang blev det sagt, at det var grundlovsstridigt at indkræve skat på Færøerne; det gør vi i dag. Hjemmestyreloven skulle også have været grundlovsstridig på et tidspunkt; den har vi i dag. Handelsaftaler laver Færøerne selvstændigt med resten af verden. Danmark laver handelsaftaler gennem EU. Danmark har ansvaret for udenrigspolitikken, men alligevel har vi en udenrigspolitisk hjemmelslov på Færøerne.

Så det er blot et bevis på, at det gang på gang kun er et spørgsmål om politisk vilje, hvordan vi ser, læser og fortolker grundloven, som er vores fælles ramme og stadig skal være det. For det er ikke nok kun at tale om ligeværdighed og respekt i rigsfællesskabet. Det kræver også noget handling, og der er flere beviser på, at der også bliver lagt noget handling bag det. Men jeg synes, at lige det her spørgsmål med Nordisk Råd, som er et ret, ret lille spørgsmål i det store og hele, virkelig ville være noget, der satte konkret handling bag det, også fra dansk side.

For lad os lige tænke over, hvad det er, Nordisk Råd laver rekommandation om. Det er kultur, miljø, klima, erhvervspolitik og velfærd – bare for at tage udgangspunkt i de udvalg, der er i Nordisk Råd. Det er alle sagsområder, som er overtaget af Færøerne. Det er kompetencer, som Færøerne har fuld rådighed over. Så man fristes næsten til at sige: Hvad er problemet? Drager vi en parallel til Europa, kan vi jo sagtens blive medlem af EU og melde os ud igen. Det har vi jo bevis for; Grønland har jo prøvet det, kan man sige. Så selvfølgelig kan det også lade sig gøre med det nordiske samarbejde.

Så min indstilling vil lidt være, i hvert fald i forhold til Helsingforsaftalen, at vi så får fjernet den ene hindring, nemlig sådan at den åbner op for, at de selvstyrende områder også får mulighed for at blive fuldgyldige medlemmer på de overtagne sagsområder. Så kan vi jo løbende tage debatten om grundloven og om, hvad den kan rumme, for jeg tror, det vigtigste er, at der er behov for, at vi tager debatten om det: Hvad kan den rumme?

Så egentlig vil jeg bare takke for en god debat i dag, og jeg håber også, at mit opråb bliver taget med videre, og at budskabet bliver taget med videre. Og så glæder jeg mig til en god session i Oslo i næste uge. Tak.

Kl. 12:37

Den fg. formand (Hans Kristian Skibby):

Vi siger tak til ordføreren, og det var hermed slut på ordførerrækken. Vi går videre til ministeren for nordisk samarbejde.

Kl. 12:38

Ministeren for nordisk samarbejde (Louise Schack Elholm):

Tak for en god og meget livlig debat. Jeg synes, vi kommet meget vidt omkring i debatten i dag. Det er lige fra sprog til grænsekontrol, forsvarssamarbejde og Helsingforsaftalen. Vi er kommet rigtig vidt omkring – og godt for det. For det nordiske samarbejde handler om rigtig mange forskellige ting, og der er altid noget forskelligt, man kan bore sig ned i, alt efter hvad man interesserer sig mest for. Vi er nok alle sammen farvet af, hvad vi ellers også interesserer os for ud over det nordiske, når vi diskuterer det nordiske samarbejde. Det tror jeg egentlig er meget sundt.

Der blev også spurgt om, hvad visionerne så er. Det er selvfølgelig klart, at vi jo har »Vores vision 2030«. Det er regeringens vision for arbejdet. Som vi har været inde på, er det jo både et konkurrencedygtigt Norden, et socialt bæredygtigt Norden og et grønt Norden. Det er nogle rigtig gode emner. I redegørelsen har vi rigtig mange detaljer på, hvad vi præcis gør i forhold til de forskellige ting, og hvad de forskellige ministerråd konkret gør i forhold til det arbejde, de har.

I øjeblikket er vi faktisk i gang med i ministerrådene at se på, hvad det fremtidige arbejde skal være frem til 2030 for at nå frem til at kunne leve op til de her mål i visionen for 2030. Vi kommer også til at lytte til, hvad Nordisk Råd arbejder med i forhold til 2030-målene. Så jeg regner med, at Nordisk Råd også spiller ind med nogle forslag til, hvordan vi lever op til de her tre store mål, og så sidder vi i hvert ministerråd og arbejder konkret med, hvad vi kan levere til den her ambition for at sikre, at vi kan leve op til de tre målsætninger, som vores lande sammen er blevet enige om.

Jeg synes, at vi er rigtig godt på vej. Det er rigtigt, at man altid kan diskutere, om vi så synes, at det går stærkt nok. Men grundlæggende er min opfattelse, at man tager alle opgaverne utrolig seriøst. At vi fik det grønne med i visionerne, var noget nyt, der kom for ikke ret lang tid siden. Og jeg synes, at vi er ved at have fundet takten i det. Det har været en svær start, men jeg synes efterhånden, at vi er ved at have fundet løsningen på det. Og vi kan faktisk se, at vi bruger en stor del af midlerne på det grønne område på nuværende tidspunkt. Og det er jo positivt, for vi vil rigtig gerne vise, hvad vi kan. For hvad er det, Norden kan på det grønne? På det grønne er vi rigtig langt fremme med vedvarende energi.

Her i juni måned havde vi Norge på besøg, hvor vi lavede en decideret samarbejdsaftale med Norge – bare en bilateral samarbejdsaftale – om, at vi skulle være bedre til at hjælpe hinanden med at blive bæredygtige på energiområdet. Jeg deltog i sidste uge i to ministerrådsmøder. Det ene var det for landdistriktsministre som landdistriktsminister og ikke som nordisk minister, og så fik jeg lov til at være standin for vores klima-, energi- og forsyningsminister, da ministeren deltog i et møde i EU samtidig om samme emne. Så jeg fik lov til at være med til at lave en aftale, en erklæring, sammen med de øvrige nordiske lande om at være ambitiøse på klimaområdet. Det er sådan en hel masse ting, som jo er store på hvert sit område, men som man måske ikke, når man ser det store billede, er opmærksom på rent faktisk foregår. Så jeg synes, at når man borer sig ned i hvert enkelt område, viser vi, at vi prøver at levere på de ambitioner, der er. Det er de tre store visionsområder: et konkurrencedygtigt Norden, et socialt bæredygtigt Norden og et grønt Norden.

Jeg blev også spurgt til, hvad mine visioner er. Der har også været en stor diskussion om, om vi efterhånden er mindre engagerede eller mere engagerede i Norden. Jeg vil sige, at jeg egentlig stadig væk oplever, at Norden betyder rigtig, rigtig meget. Der er rigtig mange, som arbejder og har familie på tværs af landene, som studerer i hinandens lande, og som har relationer på kryds og tværs. Jeg synes ikke, at jeg oplever, at interessen bliver mindre, men jeg tror, at den efterhånden bliver taget mere for givet. Vi har vænnet os til, at vi bare kører af sted gennem hinandens lande uden at skulle vise pas. Det opdagede vi under corona. Lige pludselig kunne man ikke det mere, og så opdagede vi, hvad vi havde mistet. Man kan søge et job eller en uddannelse i hinandens lande uden problemer. Det er jo nogle utrolige værdier at have med sig, men vi kommer nok til at tage det for givet nogle gange. Det er også noget af det, som jeg tror vi skal være gode til at gøre opmærksom på, altså at alle i Danmark faktisk har gavn af det nordiske samarbejde.

Kl. 12:43

Noget af det, som jeg også som minister har brugt en del tid på, er Øresundssamarbejdet. Vi har jo både Greater Copenhagen, og vi har også en masse virksomheder i hovedstadsområdet, som skriger på arbejdskraft i øjeblikket. Det er også noget af det, vi kan se generelt for Danmark; vi mangler rigtig meget arbejdskraft i Danmark. Det er et konstant diskussionspunkt – det kan jeg sige – når vi diskuterer Greater Copenhagen-samarbejdet, hvordan vi sikrer, at man bedre kan arbejde på tværs. I Danmark har vi en arbejdsløshedsprocent på omkring 2 pct. I Skåne har de en på omkring 8 pct.

Men det er faktisk ikke sådan, at alle bare kan få et arbejde i Danmark, og det er en af de grænsehindringer, vi har. For det kan tredjeverdensborgere ikke. De kan ikke bare få et arbejde i Danmark. De skal have en grænsependlertilladelse først. Det er faktisk en grænsehindring, vi har. Så når hr. Peter Kofod bliver ved med at snakke om, at vi skal have grænsehindringer, vil jeg sige, at vi faktisk har en grænsehindring. Det kan der nogle gange være frustration over, fordi det betyder, at vi ikke få den arbejdskraft, vi har brug for. Men det er der også af en årsag.

Men man bliver måske også lidt forvirret, når hr. Peter Kofod står og snakker om, at vi skal have lukket grænserne til Sverige, når man lige før på punktet tidligere har hørt Dansk Folkepartis forsvarsordfører, hr. Alex Ahrendtsen, sige, at vi skal have en nordisk forsvarsunion. For hvordan i alverden skal vi kunne samarbejde om forsvaret, hvis vi har lukket grænserne? Det synes jeg kunne være interessant at vide lidt mere om. For det at skulle have et fælles værn fra flyvevåbnet og søværnet hjælper jo ikke meget, hvis vi har lukket grænserne. Så det er lidt pudsigt. Men jeg håber, at man ved, hvad man præcis mener.

Ellers vil jeg sige i forhold til sprog, som også blev nævnt, at vi jo heldigvis selv har en indflydelse på, om vi holder op med at kunne forstå og tale hinandens sprog. Vi underviser stadig væk vores børn i folkeskolen i norsk og svensk, i de skandinaviske sprog. Der bliver gjort meget. F.eks. holder Foreningen Norden en ungdomslejr for unge fra hele Norden. Jeg har sendt min egen datter af sted. Hun boede på værelse med to islændinge og en dansker. På den måde får man også en forståelse for hinandens sprog. Og det er rigtigt, at der kan være vanskeligheder. Men man kan jo godt arbejde på at overvinde vanskelighederne i stedet for at overgive sig. Så det vil jeg i hvert fald opfordre til at man gør, for det er min forståelse, at det vil man gerne.

Jeg blev også spurgt til, hvordan vi inddrager ungdommen. Vi har jo Ungdommens Nordiske Råd, som er utrolig aktivt. Vi har en dansk formand for det i øjeblikket. I øvrigt ønsker Ungdommens Nordiske Råd heller ikke at skifte til engelsk. Så har vi ungepaneler, som bliver brugt i mange forskellige ministerråd. Jeg oplevede selv til landdistriktsministermødet i Reykjavik her den anden dag, at man havde brugt et ungepanel til at vurdere, hvordan man kan gøre det mere attraktivt for unge at bo i landdistrikterne i Norden. Så man havde fundet nogle unge på tværs og spurgt om det. På den måde er det forskellige måder, man inddrager de unge på. Man gør det faktisk på mange måder på en gang. Jeg synes, at det er utrolig positivt, at man arbejder på den måde på tværs af tingene.

Jeg er godt opmærksom på Færøernes ønsker. Vi vil selvfølgelig gøre alt, hvad vi kan, for at hjælpe Færøerne med at få repræsentation i de forskellige ting, som de har fået repræsentation i. Allerede nu har man jo formået at komme ind i nogle forskellige ting, man er interesseret i, i det nordiske, men det skal selvfølgelig ske inden for grundlovens rammer. Vi overholder grundloven i Danmark, og det bliver vi ved med at gøre. Jeg ved, at der er et arbejde med Helsingforsaftalen i Nordisk Råd, og jeg følger interesseret med i, hvad man når frem til, og jeg vil lytte til, hvad man når frem til til den tid.

Jeg tror, at jeg vil lade det være de indledende bemærkninger.

Kl. 12:46

Den fg. formand (Hans Kristian Skibby):

Vi siger tak. Der er spørgsmål til ministeren. Den første er fra fru Jette Gottlieb, Enhedslisten. Værsgo.

Kl. 12:47

Jette Gottlieb (EL):

Jeg vil gerne spørge specielt ind til den målsætning, der hedder et socialt bæredygtigt Norden. Det var noget, jeg ikke nåede at komme ind på i min ordførertale, før tiden var gået. Indgår begrebet social lighed i den tankemåde at sige socialt bæredygtigt? Grunden til, at jeg spørger, er, at i alle nordiske lande, men allermest i Danmark, er uligheden voksende og har været det gennem de sidste 5-10 år. Er definitionen på »socialt bæredygtigt Norden« noget, som man kigger på?

Kl. 12:47

Den fg. formand (Hans Kristian Skibby):

Så er det ministeren.

Kl. 12:47

Ministeren for nordisk samarbejde (Louise Schack Elholm):

Du har fuldstændig ret: Vi har sunde befolkninger med høj beskæftigelse og lighed, og kulturlivet er stærkt, og vi har også stort fokus på ligestilling mellem kønnene. Så på den måde er der jo et fokus på mange forskellige former for lighed og ligestilling og social bæredygtighed. Der kigger man rimelig bredt på tingene, vil jeg vurdere.

Kl. 12:48

Den fg. formand (Hans Kristian Skibby):

Så er det spørgeren for anden runde.

Kl. 12:48

Jette Gottlieb (EL):

Så vil jeg spørge, om det ikke ville være en fremmende idé for et socialt bæredygtigt Norden, hvis man så mere på den økonomisk sociale lighed i alle nordiske lande, fordi det formentlig vil være nogle af de samme metoder, man vil bruge på grund af lighederne mellem vores samfundsformationer, taget i betragtning at uligheden vokser; det er ikke ligheden, der vokser.

Kl. 12:48

Den fg. formand (Hans Kristian Skibby):

Ministeren.

Kl. 12:48

Ministeren for nordisk samarbejde (Louise Schack Elholm):

Det er meget forskelligt, hvordan billedet er i de forskellige nordiske lande. Vi havde en gennemgang af det her i sidste uge. Billedet er meget forskelligt over de nordiske lande, i forhold til om man er blevet mere lige eller mindre lige. Så det er ikke de samme problemstillinger, der gør sig gældende. Jeg tror, at det er vigtigt, at man hele tiden har fokus på, hvordan man sikrer, at man har de mest socialt bæredygtige samfund, og hvad det så er, man lægger i det, vil jo altid være forskelligt, og det vil altid være op til landene at vurdere, hvad man mener det rigtige er.

Kl. 12:49

Den fg. formand (Hans Kristian Skibby):

Vi går videre til næste spørger, og det er hr. Peter Kofod, Dansk Folkeparti.

Kl. 12:49

Peter Kofod (DF):

Tak for det, og tak for talen. Jeg er jo beæret over, at ministeren dedikerer så stor en del af sin taletid til at kritisere Dansk Folkeparti. Det tager jeg som et enormt arbejdsmæssigt kompliment. Jeg kunne godt gå langt ind i det, men der er jo bare forskel på vores partier, og det er jo fair nok. Regeringen dyrker arbejdsudbud som en ting, og vi ser på borgerne som noget helt andet. Vi ser nemlig danskerne som borgere, ikke i et velfærdssamfund, men i et land, som en integreret del af en kultur. Så for os er det langt større, end om danske virksomheder mangler arbejdskraft. Men respekt for det, for det er også et problem, vi skal se på og løse. Men jeg synes bare, individet, mennesket, er mere.

Det var slet ikke det, jeg ville tale om med ministeren. Jeg ville stille et spørgsmål til redegørelsen, side 3, hvor der under det afsnit, der handler om ligestilling, står: Der har været fokus på digitalisering og ligestilling i arbejdslivet, særlig på traditionelle kvindeerhverv – hvad det så end måtte være, det troede jeg ikke man måtte sige i dag, altså at der findes traditionelle kvindeerhverv – samt på den stigende tilbagerulning af kvinder og lgbt+-personers rettigheder.

Jeg kunne egentlig godt tænke mig at vide, hvad det er for en tilbagerulning, der er sket i Norden, af lgbt+-personer og kvinders rettigheder i de seneste år.

Kl. 12:50

Den fg. formand (Hans Kristian Skibby):

Så er det ministeren. Værsgo.

Kl. 12:50

Ministeren for nordisk samarbejde (Louise Schack Elholm):

Jeg kan da betrygge ordføreren med, at regeringen også mener, at man skal have fokus på borgerne og mennesker. Det er jo sådan set det helt essentielle. Men der er faktisk også danskere, der har familie på den anden side af Øresund, eller som har kærester på den anden side af Øresund, eller som har studier på den anden side af Øresund, eller som har arbejde på den anden side af Øresund, og de har også rettigheder til at kunne komme af sted. Hvis man lukker grænsen, fjerner man den mulighed for at være en del af hinandens liv, og det synes jeg er en meget stor omkostning at pålægge borgere i Danmark, altså at man ikke må have lov til at have sit eget liv.

Der er 10 millioner indbyggere i Sverige, og ordføreren siger, at der er 30.000 bandemedlemmer. Jeg ved, at Justitsministeriet har rigtig godt styr på, hvad der foregår, og vi kan hele tiden rykke ud, hvis der sker noget. Så jeg vil opfordre til, at man har tillid til det danske retsvæsen og så under de danske borgere at kunne have et liv også på tværs af Øresund. Jeg nåede ikke at svare på det andet spørgsmål, men hvis du stiller det igen, skal jeg svare på det.

Kl. 12:51

Den fg. formand (Hans Kristian Skibby):

Vi fortsætter til anden runde. Hr. Peter Kofod, værsgo.

Kl. 12:51

Peter Kofod (DF):

Nu har jeg sådan set selv familie på den anden side af Øresund og Østersøen, så jeg tror, jeg ved rimelig meget om, hvad det her handler om. Så den der forklaring om, at uha, så er det rigtig farligt. Hallo, jeg er født og opvokset på den anden side af Øresund, så jeg tror da, jeg må vide, hvad jeg taler om.

Jeg fik ikke svar på mit spørgsmål, men jeg er så nok også bare en lille smule overrasket over regeringens meget konfrontatoriske kurs. Vi kommer jo her og spørger ganske åbenhjertigt. Jeg synes jo, det er vigtigt. Når regeringen skriver i redegørelsen, at der har været en stigende tilbagerulning af kvinder og lgbt+-personers rettigheder, vil jeg da gerne vide, hvordan det hænger sammen, for det harmonerer jo ikke med den debat, jeg synes der har været helt generelt, hvor det her har fyldt meget. Det kan man have forskellige holdninger til, men jeg vil bare gerne have svar på mit spørgsmål.

Kl. 12:52

Den fg. formand (Hans Kristian Skibby):

Så er det ministeren.

Kl. 12:52

Ministeren for nordisk samarbejde (Louise Schack Elholm):

Hvis det drejer sig om lgbt+-folks rettigheder inden for det nordiske område, vil jeg anbefale, at man stiller et skriftligt spørgsmål, og så vil jeg henvise til den konkrete fagminister. Men ellers kan man sige, at i verden generelt tror jeg det er ret åbenlyst at der er en tilbagegang i de rettigheder, der er for folk, der ikke opfatter sig selv som heteroseksuelle.

Kl. 12:52

Den fg. formand (Hans Kristian Skibby):

Tak. Vi går videre til den næste spørger. Det er fru Marianne Bigum fra SF.

Kl. 12:52

Marianne Bigum (SF):

Mange tak. Jeg vil spørge ministeren om noget. Der står jo i redegørelsen, at især omstillingen til et mere bæredygtigt samfund går for langsomt, og når vi nu i dag står her og skulle diskutere visionerne for 2030, er det jo netop det, der fylder – det handler om en bæredygtig og integreret region, at Norden skal blive verdens mest bæredygtige og integrerede region. Og indledningen til den har også enormt meget fokus på det grønne.

Så jeg har to spørgsmål til ministeren. Det ene er: Hvad vil ministeren gøre for at sætte tempoet op på de her visioner? Det er jo allerede i 2024, sådan som jeg forstår det, at vi skal være i mål med det. Og det andet, jeg så ville spørge om, er, om jeg skulle lægge noget i, at ministeren i redegørelsen rangordner de tre strategiske mål om et konkurrencedygtigt Norden, et socialt bæredygtigt Norden og et grønt Norden, hvor grønt så står til sidst. Det er faktisk omvendt i visionen, hvor det er et grønt Norden først og herefter et konkurrencedygtigt Norden. Ligger der noget i det?

Kl. 12:53

Den fg. formand (Hans Kristian Skibby):

Så er det ministeren. Værsgo.

Kl. 12:54

Ministeren for nordisk samarbejde (Louise Schack Elholm):

Der er ikke en rangering af områderne. Det ligger det ikke op til. Vi har et mål om at bruge en tredjedel af midlerne på hvert område, så de skulle helst være prioriteret ligeligt, og det forsøger vi på at gøre hele vejen igennem. Så det er ikke en rangering, altså de tre områder er ligestillet.

I forhold til det grønne, det bæredygtige, er det noget, vi arbejder med i de pågældende ministerråd, helt konkret. Og som jeg sagde, har vi jo lige lavet en aftale om det på klimaområdet her i sidste uge, altså om, hvordan vi kan gøre det bedre.

Vi laver også erfaringsudveksling, når vi mødes. Altså, vi bestemmer jo ikke fra Nordisk Råds side, hvordan vi skal indrette lovgivningen i hvert land; vi har stadig væk vores nationale selvbestemmelse. Så noget af det, vi gør, er også at gøre hinanden klogere på, hvad man kan gøre bedre i hinandens lande. Så der er jo en masse erfaringsudveksling også i det arbejde, vi har.

Kl. 12:55

Den fg. formand (Hans Kristian Skibby):

Så er det fru Marianne Bigum for sin anden korte bemærkning. Værsgo.

Kl. 12:55

Marianne Bigum (SF):

Mange tak. Særlig i Danmark halter vi jo bagefter på flere af verdensmålene, bl.a. i forhold til ressourcer og i forhold til livet på land og i vand. Så jeg forstår det, når ministeren siger, at det er op til de enkelte lande at gøre noget, men hvad gør vi så i Danmark? Er det simpelt hen Danmark, der hænger i bremsen, når det kommer til, at man på nordisk side kan sige, at det går for langsomt med den grønne omstilling?

Kl. 12:55

Den fg. formand (Hans Kristian Skibby):

Ministeren.

Kl. 12:55

Ministeren for nordisk samarbejde (Louise Schack Elholm):

Jeg kan i hvert fald afkræfte, at det skulle være Danmark, der hænger i bremsen. Det er det bestemt ikke. Danmark går helt klart foran i den grønne dagsorden, også blandt de nordiske, og det vil vi blive ved med at gøre. Så det er ikke Danmark, der hænger i bremsen.

Og hvis der er nogen spørgsmål til den konkrete politik på området, vil jeg altså henvise til fagministeren, hvis det handler om politik i Danmark.

Kl. 12:55

Den fg. formand (Hans Kristian Skibby):

Tak. Næste spørger er hr. Kim Edberg Andersen fra Nye Borgerlige. Værsgo.

Kl. 12:55

Kim Edberg Andersen (NB):

Tak for det, og undskyld, at jeg ikke har været her under hele debatten. Jeg havde et andet møde. Så det beklager jeg. Men jeg går ud fra, at de fleste ordførere har været oppe at sige, at de takker for en god redegørelse. Derfor er det jo også meget ligetil, at man kan gå ud fra, at det, der står i redegørelsen, ved ministeren noget om.

Så jeg følger lige op på hr. Peter Kofods spørgsmål til citatet »... samt på den stigende tilbagerulning af kvinders og LGBT+ personers rettigheder«. Ministeren svarer, at det må man stille et skriftligt spørgsmål om, og det synes jeg jo egentlig ikke er rimeligt, når det står i ministerens redegørelse. Jeg synes heller ikke, at præmissen om, at man så skyder det tilbage med et svar om, at det er i verden, giver mening i forhold til en nordisk redegørelse. Så vil ministeren ikke godt forklare mig, hvorfor der i ministerens redegørelse står, at der er et særligt fokus på tilbagerulning af kvinders og lgbt+-personers rettigheder? For jeg forstår det ikke. Så jeg vil meget gerne høre, om ministeren ved, hvad det er, ministeren har skrevet i redegørelsen.

Kl. 12:56

Den fg. formand (Hans Kristian Skibby):

Så er det ministeren.

Kl. 12:56

Ministeren for nordisk samarbejde (Louise Schack Elholm):

Jeg ved udmærket godt, hvad det står i redegørelsen. Det kan hr. Kim Edberg Andersen være helt sikker på, men til gengæld har jeg ikke deltaget i det møde, der var i det ministerråd, der drejer sig om det her. Hvis man gerne vil høre, hvad der er foregået på ministerrådsmødet, er det derfor oplagt, at man tager kontakt til den pågældende minister. Derfor anbefaler jeg bare at sende et skriftligt spørgsmål, hvis I vil have et fagligt stærkt svar. Det er almindelig procedure, at sådan gør man, hvis man gerne vil være sikker på, at man får spurgt helt dybden på tingene, og det er det, jeg forstår at både hr. Peter Kofod og hr. Kim Edberg Andersen gerne vil. Og jeg synes, det er dejligt, at I interesserer jer så meget for lgbt+-menneskers rettigheder.

Kl. 12:57

Den fg. formand (Hans Kristian Skibby):

Hr. Kim Edberg Andersen, værsgo.

Kl. 12:57

Kim Edberg Andersen (NB):

Ministeren må slet ikke være tvivl om, at ligestilling ligger mig stærkt på sinde, og det er dem, der sidder i Ligestillingsudvalget med mig, slet ikke i tvivl om. Jeg kan jo ikke forstå, at man skal stille skriftlige spørgsmål til det, så jeg spørger lige en gang til. Men kunne det så tænkes – så lad os lave det tankespind – at man rent faktisk har forholdt sig til det nordiske spørgsmål? I Sverige er der eksempelvis 30.000 bandemedlemmer, og man har haft en kæmpestor indvandring, og det er måske derfor, vi ser tilbagerulningen på lige netop de her to områder.

Kunne det måske ikke være tankegods til en minister, at når vi partier, som er lidt udlændingekritiske, siger tingene, at man en gang imellem måske kunne begynde at lytte i stedet for at skrive ting, som jeg så bagefter skal skrive til ligestillingsministeren for at få et svar på? For jeg mener jo, at en minister, der laver en redegørelse, skal kunne svare på det, men kunne man så muligvis lave et tankespind om, om ligestillingsordføreren og ordføreren på det nordiske område for Nye Borgerlige har ret i, at det måske er på grund af en øget indvandring fra særlig muslimske lande, at vi ser den her tilbagerulning af rettigheder for kvinder og lgbt+personer i Norden?

Kl. 12:58

Den fg. formand (Hans Kristian Skibby):

Ministeren.

Kl. 12:58

Ministeren for nordisk samarbejde (Louise Schack Elholm):

Jeg synes, at ordføreren skal stille et spørgsmål til mig, og så kan jeg altid bede om bidrag fra det konkrete område. Det tror jeg vil være det mest oplagte at gøre. Det er en normal procedure, at man gør det sådan i Folketinget, så det synes jeg ville være helt naturligt også at gøre her.

Jeg er da også meget optaget af, og det er sådan mere en generel ting, at vi har ligestilling, at alle bidrager til ligestillingen, og det skal man jo være opmærksom på også i minoritetsmiljøer.

Kl. 12:59

Den fg. formand (Hans Kristian Skibby):

Vi siger tak til ministeren for nordisk samarbejde.

Da der ikke er flere, der har bedt om ordet, er forhandlingen om redegørelse R 4 sluttet.

Det næste punkt på dagsordenen er:

3) 1. behandling af lovforslag nr. L 13:

Forslag til lov om ændring af retsplejelov for Grønland. (National Enhed for Særlig Kriminalitets kompetence for Grønland m.v.)

Af justitsministeren (Peter Hummelgaard).

(Fremsættelse 04.10.2023).

Kl. 12:59

Forhandling

Den fg. formand (Hans Kristian Skibby):

Forhandlingen er åbnet, og første ordfører er fru Camilla Fabricius fra Socialdemokraterne.

Jeg skal lige bede om lidt ro i salen, så vidt det er muligt i hvert fald.

Værsgo til ordføreren.

Kl. 13:00

(Ordfører)

Camilla Fabricius (S):

Tak for ordet, hr. formand. Som det er lige nu, er Danmark bedre stillet i forhold til at efterforske kompleks kriminalitet i Danmark som f.eks. terrorfinansiering, narkotika og hvidvask, da vi i 2022 oprettede National enhed for Særlig Kriminalitet. Her har man samlet nogle af de allerbedste efterforskere på området, så de bedre kan efterforske den komplekse kriminalitet, vi ser i kriminalitetsbilledet lige nu. Det foreslås i det her lovforslag at gøre det muligt at bruge de kompetencer også i Grønland, så det grønlandske samfund har de samme muligheder som i Danmark.

Med det her lovforslag styrker vi det grønlandske justitsområde, som er en forudsætning for et velfungerende samfund. Lovforslaget vil også styrke det grønlandske samfund generelt. Med forslaget får justitsministeren her mulighed for at sætte rammerne om, hvilke områder enheden skal efterforske, ligeledes hvilke områder det grønlandske politi selv har den bedste indsigt i og viden om, hvor det grønlandske politi selvfølgelig også er det mest kompetente.

For mig er det vigtigste i dette lovforslag, at det har grønlandsk opbakning, for det er naturligvis det grønlandske folk, som lever i og har kendskab til, hvordan det grønlandske samfund er, der er mest egnet til at lave vurderingerne af, hvordan deres retssystem drives.

Grønland selv bakker op om forslaget, og derfor mener Socialdemokratiet naturligvis også, at det skal vedtages. Jeg har selv for nylig været i Grønland og har forsøgt at tilegne mig både forståelse og i hvert fald stor anerkendelse af det grønlandske folk og den måde, man driver land på.

På den måde vil jeg bare sige tak for, at justitsministeren har lavet forslaget, og så vil jeg forsøge mig, uden at jeg har nået at tale med Aaja Chemnitz, medlem fra Grønland: Qujanaq. (Den fungerende formand (Erling Bonnesen): Du skal lige huske at oversætte.) Tak for ordet.

Kl. 13:02

Den fg. formand (Erling Bonnesen):

Der er ikke nogen korte bemærkninger, så vi siger tak til ordføreren. Vi går videre til næste ordfører, og det er Venstres ordfører, hr. Preben Bang Henriksen.

Kl. 13:02

(Ordfører)

Preben Bang Henriksen (V):

Tak for det. Det skal ikke være nogen hemmelighed, at bekæmpelse af økonomisk kriminalitet fylder rigtig meget hos Venstre, og det har det gjort over de senere år. Vi må nok erkende, at den økonomiske kriminalitet, i hvert fald så vidt jeg kan følge med, desværre ikke er blevet mindre. Det vil derfor også være noget, der kommer til at fylde hos Venstre i de kommende forhandlinger om politi og anklagemyndighed.

Sidste gang man lavede et politiforlig, etablerede man National enhed for Særlig Kriminalitet, og jeg skal ikke komme nærmere ind på, hvad denne enhed beskæftiger sig med, men det er bl.a. den grovere form for økonomisk kriminalitet. Så vidt så godt i Danmark. Problemet er bare, at Grønland jo nødig skulle være et kriminalteknisk helleområde, hvor tingene lettere kan finde sted end i Danmark. Der er jo ikke rigtig nogen grænser for økonomisk kriminalitet; det kan jo i den grad praktiseres hen over landegrænser i dag. Og med hensyn til at sikre National enhed for Særlig Kriminalitet og det operative samarbejde bør denne enhed også have kompetence til at fungere i Grønland, og i den forbindelse har jeg noteret, at det grønlandske parlament er enige i det synspunkt. Så det vil have Venstres tilslutning.

Kl. 13:04

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren.

Kl. 13:04

Preben Bang Henriksen (V):

Må jeg have lov at tilføje den bemærkning, at jeg også talte på vegne af min kollega Peter Kofod for Dansk Folkeparti. Tak.

Kl. 13:04

Den fg. formand (Erling Bonnesen):

Det er noteret – tak for det. Tak til ordføreren. Vi går videre til Moderaternes ordfører, og det er fru Nanna W. Gotfredsen. Værsgo.

Kl. 13:04

(Ordfører)

Nanna W. Gotfredsen (M):

Tak for ordet, formand. Mine regeringsordførerkolleger har så fint redegjort for, hvad det er for nogle tilføjelser til den grønlandske retsplejelov, det her går ud på. Grønlands Politi har efterlyst eller efterspurgt den her form for hjælp og understøttelse i forhold til de her temmelig komplekse sager, og det samme har Grønlands Selvstyre. Moderaterne bakker op. Det handler om, at det grønlandske samfund, altså det grønlandske folk, bliver betjent på samme måde som det danske i rigsfællesskabet. Det kan vi kun bakke op om. Jeg siger tak for ordet og qujanaq.

Kl. 13:05

Den fg. formand (Erling Bonnesen):

Tak til ordføreren. Der er ikke nogen korte bemærkninger. Så går vi videre til Danmarksdemokraternes ordfører, og det er hr. Kenneth Fredslund Petersen.

Kl. 13:05

(Ordfører)

Kenneth Fredslund Petersen (DD):

Tak for det, formand. Det er lov om ændring af lov om retsplejelov for Grønland. Loven har til formål at sikre, at National enhed for Særlig Kriminalitet i forhold til det operative samarbejde  får kompetence til at fungere og kan fungere i Grønland. Regeringen ønsker i fællesskab med naalakkersuisut at arbejde for, at de danske ansvarsområder i Grønland følger standarden i Danmark med respekt for de særlige forhold og forskelle, der er mellem Danmark og Grønland. Derfor har Danmark og Grønland fundet behov for ændringer af retsplejeloven for Grønland, således at National enhed for Særlig Kriminalitet i forhold til det operative samarbejde kan fungere i Grønland. Vi i Danmarksdemokraterne støtter forslaget. Tak for ordet.

Kl. 13:06

Den fg. formand (Erling Bonnesen):

Tak til ordføreren for det. Der er ikke nogen korte bemærkninger. Vi går videre til Liberal Alliances ordfører, og det er hr. Carsten Bach.

Kl. 13:06

(Ordfører)

Carsten Bach (LA):

Tak for det. Som der allerede fint er blevet redegjort for af andre ordførere, har lovforslaget jo det meget ædle formål at sikre, at National enhed for Særlig Kriminalitet i forhold til det operative samarbejde får kompetence til også at kunne fungere i og for Grønland, og at det grønlandske samfund på den måde så kan betjenes, ligesom det er tilfældet i Danmark. Det er også et ønske fra grønlandsk side, og derfor støtter Liberal Alliance selvfølgelig lovforslaget. Tak for ordet.

Kl. 13:07

Den fg. formand (Erling Bonnesen):

Mange tak til ordføreren for det. Der er ikke nogen korte bemærkninger. Så kigger jeg lige rundt, og vi er klar til Det Konservative Folkepartis ordfører, og det er hr. Rasmus Jarlov.

Kl. 13:07

(Ordfører)

Rasmus Jarlov (KF):

Tak. Vi bakker også op om lovforslaget. Det er sådan, at der indføres nogle regler, som vi også har i Danmark, altså en lovgivning, som vi også har i Danmark. Og vi noterer os, at der opbakning både fra Landstinget og fra Selvstyret, og vi har derfor svært ved at se indvendinger imod forslaget.

Kl. 13:07

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så går vi videre, og så er det Radikale Venstres ordfører, hr. Christian Friis Bach. Værsgo.

Kl. 13:07

(Ordfører)

Christian Friis Bach (RV):

Tak for det. Lovforslag L 13 har, som alle har anført, jo til formål at sikre, at National enhed for Særlig Kriminalitet og det operative samarbejde kan fungere i og for Grønland, og at de danske ansvarsområder i Grønland følger standarden i Danmark med respekt for de særlige forhold og forskelle, der er, men skal sikre, at man kan styrke indsatsen mod organiseret kriminalitet, økonomisk kriminalitet eller kriminalitet, der indebærer et komplekst samarbejde med udenlandske myndigheder.

Der er to ting, der er afgørende for os. Det ene er, at naalakkersuisut bakker op, og det gør de, og derfor bakker vi også op. Men det andet er også, om det her understøtter verdensmålene. Det vil jeg lægge vægt på i alle mine taler på talerstolen i det her folketingsår. Og det understøtter verdensmål 16, nemlig indikatoren 16.4, som siger:

»Inden 2030 skal ulovlige penge- og våbenstrømme væsentligt reduceres, og indsatsen for inddrivelse og tilbagelevering af stjålne værdier og bekæmpelse af alle former for organiseret kriminalitet skal styrkes.« 

Det bidrager vi til med det her lovforslag, og derfor bakker vi op. Tak for ordet.

Kl. 13:09

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så går vi videre til Nye Borgerliges ordfører, og det er hr. Kim Edberg Andersen. Værsgo.

Kl. 13:09

(Ordfører)

Kim Edberg Andersen (NB):

Tak for det, formand. Jeg skal gøre det lige så kort, som jeg altid gør, når det er forhold om Grønland og grønlænderne selv ønsker det. Nye Borgerlige støtter forslaget.

Kl. 13:09

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så går vi videre til SIU's ordfører, og det er fru Aki-Matilda Høegh-Dam. Værsgo.

Kl. 13:09

(Ordfører)

Aki-Matilda Høegh-Dam (SIU):

Du kan ånde lettet op. Tak for ordet. Jeg blev lige spurgt, om jeg skulle snakke grønlandsk. Men jeg tænker, at fordi det er blevet behandlet i Inatsisartut og idéen med at snakke grønlandsk er, at folk derhjemme skal kunne forstå, hvad det er, det handler om, og Siumut allerede er kommet med sin tale på grønlandsk i Grønland, gentager jeg det lige for jer herinde på dansk.

I dag vil vi gerne snakke om den støtte, som Siumut er kommet med til forslag om ændring af retsplejeloven for Grønland, der handler om bl.a. ændring i straffeloven, retsplejeloven, hvidvaskningsloven og andre forskellige love. Siumut i Folketinget noterer, at dette forslag er blevet indstillet af et enigt udvalg i Inatsisartut, og dette vidner om et solidt grundlag for lovforslaget. Og det er vores overbevisning, at dette forslag vil være med til at styrke Grønlands Politis muligheder for at opklare og retsforfølge komplekse sager inden for økonomisk kriminalitet og flere områder hertil. Vi mener, at det er afgørende at opdatere vores justitsområde løbende og sikre, at det både er effektivt og tidssvarende. Og med dette forslag tages dette et skridt videre i den rigtige retning.

Med de ord støtter Siumut forslaget. Tak skal I have.

Kl. 13:11

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren. Vi går videre til IA's ordfører, og det er Aaja Chemnitz. Værsgo.

Kl. 13:11

(Ordfører)

Aaja Chemnitz (IA):

Tak. Tak for lovforslaget. Vi er nødt til at erkende, at verden er i forandring, og at det er muligt at begå forbrydelser i dag, som det ikke var muligt at begå tidligere, og de kriminelle netværk udvikler løbende nogle nye metoder til at begå forbrydelser. Der er et stort problem i forhold til at sætte ind over for økonomisk kriminalitet og hvidvask hjemme i Grønland, og det er et stigende problem, og Grønlands Politi har for nuværende tidspunkt hverken specialerne eller mandskabet til at opklare eller retsforfølge i de særlige komplekse sager hjemme i Grønland. Derfor bakker Inuit Ataqatigiit op om lovforslaget, som skal sikre, at National Enhed for Særlig Kriminalitet får kompetence til at bestå Grønlands Politi og behandle komplekse og ressourcetunge sager hjemme i Grønland som f.eks. sager om økonomisk kriminalitet, hvidvaskning og organiseret narkotikanetværk.

Ved at ramme de kriminelle netvæk der, hvor det gør allermest ondt, nemlig på pengene, gør vi det mindre lukrativt at drive narkohandel og særlig hashhandel hjemme i Grønland. Økonomisk kriminalitet af den karakter har store skadelige virkninger for både vores samfund og for den velfærdsmodel, som vi har hjemme i Grønland. Med de bemærkninger støtter vi lovforslaget. Qujanarsuaq – mange tak.

Kl. 13:12

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så vil jeg give ordet til justitsministeren.

Kl. 13:13

Justitsministeren (Peter Hummelgaard):

Tak for det, og også tak for de mange positive tilkendegivelser fra ordførerne til det her lovforslag. Også i Grønland er der blevet set positivt på lovforslaget, som det grønlandske selvstyre har tilsluttet sig. Det er vigtigt for mig, at der er grønlandsk opbakning til lovændringer for Grønland, fordi det er det grønlandske folk, der skal bestemme, hvad der skal gælde i Grønland. Det er i sagens natur dem med indgående kendskab til det grønlandske samfund og grønlandske forhold, som er bedst egnet til også at vurdere, hvordan det grønlandske retssystem skal indrettes. Jeg er glad for, at der også her i Folketinget er bred opbakning til det forslag.

Jeg tror, at vi alle sammen kan være enige om, at et stærkt justitsområde er en forudsætning for et velfungerende og trygt samfund. I den forbindelse er det også helt afgørende, at politiet og anklagemyndigheden er velfungerende. Det lovforslag, som vi behandler i dag, har netop til formål at styrke det i Grønland.

I Danmark blev der fra 2022 oprettet en National enhed for Særlig Kriminalitet. Her samlede man de mest specialiserede politi- og anklagefaglige kompetencer i politiet og anklagemyndigheden med det formål at styrke efterforskning og bekæmpelse af den mest komplekse kriminalitet. Under National enhed for Særlig Kriminalitets ledelse blev der samtidig oprettet et operativt samarbejde, hvor relevante myndigheder og udvalgte private aktører, f.eks. pengeinstitutter, kan arbejde tæt sammen om at bekæmpe og forebygge alvorlig og kompleks hvidvask og terrorfinansiering.

Det er vigtigt, at det grønlandske samfund betjenes på samme måde som Danmark, og at der kan anvendes de samme specialiserede kompetencer og metoder, når der er behov for det. Lovforslaget skal derfor sikre, at National enhed for Særlig Kriminalitet og det operative samarbejde også kan fungere i og for Grønland.

Det foreslås derfor for det første, at retsplejelov for Grønland ændres, så National enhed for Særlig Kriminalitet på samme måde som i Danmark får kompetence til at udføre opgaver i Grønland. Det betyder for Grønland, at enheden får kompetence til at varetage efterforskningen og den kriminalretlige forfølgning af den mest komplekse økonomiske og organiserede kriminalitet i Grønland. Det kan bl.a. være organiseret narkotikahandel, ulovlig våbenhandel, hvidvask, organiseret skatteunddragelse eller organiseret menneskehandel og menneskesmugling. Med forslaget lægges der op til, at justitsministeren kan fastsætte nærmere regler om, hvilke kriminalitetsområder der er omfattet af National enhed for Særlig Kriminalitets område, og under hvilke betingelser efterforskningen og den kriminalretlige forfølgning i stedet kan varetages af Grønlands Politi. Det vil navnlig være tilfældet, hvor indsigt i de lokale grønlandske forhold er af særlig betydning.

Det foreslås for det andet, at retsplejelov for Grønland ændres, så det operative samarbejde, der er oprettet i Danmark under National enhed for Særlig Kriminalitets ledelse, ligeledes kan fungere for Grønland. Det forudsættes i den forbindelse, at relevante danske og grønlandske aktører skal kunne deltage i samarbejdet, når der behandles sager om grønlandske forhold. Det gælder eksempelvis grønlandske myndigheder og udvalgte private aktører, der er omfattet af den grønlandske hvidvasklovgivning. Det operative samarbejde skal give politiet et mere målrettet og også kvalificeret efterretningsbillede til brug for efterforskning af alvorlig hvidvask og terrorfinansiering og underliggende forbrydelser i Danmark.

Med de bemærkninger skal jeg endnu en gang takke for indlæggene. Jeg ser frem til den videre behandling her i Folketinget og står naturligvis til rådighed for besvarelse af de spørgsmål, der måtte opstå i den forbindelse. Så er der kun tilbage at sige tak for ordet. Qujanaq.

Kl. 13:16

Den fg. formand (Erling Bonnesen):

Tak for det. Der er ikke nogen korte bemærkninger. Tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Grønlandsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 14:

Forslag til lov om ændring af kriminallov for Grønland og retsplejelov for Grønland. (Selvstændig bestemmelse om psykisk vold).

Af justitsministeren (Peter Hummelgaard).

(Fremsættelse 04.10.2023).

Kl. 13:17

Forhandling

Den fg. formand (Erling Bonnesen):

Forhandlingen er åbnet, og den første ordfører er fra Socialdemokraterne, og det er fru Camilla Fabricius. Værsgo.

Kl. 13:17

(Ordfører)

Camilla Fabricius (S):

Tak for det. Jeg er socialdemokrat og kommer fra Socialdemokratiet. Tak for ordet, hr. formand. Lige nu har ofre i Grønland, der har været udsat for psykisk vold, ikke de samme muligheder som dem, som har været udsat for fysisk vold. Jeg mener, at det vil være et kæmpeskridt i den rigtige retning for retsfølelsen og det sociale område i Grønland, at dette lovforslag vedtages.

Forslaget vil tydeliggøre, at psykisk vold er helt uacceptabelt, ligesom fysisk vold er det. Psykisk vold er lige så skadelig som fysisk vold for mennesker, også selv om psykisk vold ikke efterlader de samme mærker – i hvert fald ikke de samme synlige mærker. Alligevel er det vigtigt, at vi selvfølgelig får det kriminaliseret, og det første led er jo at stoppe det. Når den psykiske vold er kriminaliseret, vil langt flere ofre turde stå frem og fortælle deres egne historier. Det vil føre til, at krænkelser kan blive stoppet og udøveren kan blive retsforfulgt, og det vil være en kæmpesejr for ofrene for psykisk vold i Grønland.

Det er for mig enormt vigtigt, at vi generelt også, når det kommer til det sociale område, sætter lige så høje krav og standarder i Grønland, som der er i Danmark, og selvfølgelig også med en forståelse og en respekt for de forskelle, som er imellem vores lande. Det er også derfor, at jeg er glad for, at der er opbakning til lovforslaget fra den grønlandske regerings side, og noget af det vigtigste for mig i dette lovforslag er netop, ligesom det var tilfældet med det foregående, den grønlandske opbakning. For det er naturligvis det grønlandske folk, som lever i og har bedst kendskab til, hvad det er for en lovgivning, man har brug for i Grønland. Dette lovforslag vil styrke justitsministerens ansvarsområde, og udviklet i samarbejde med den grønlandske regering vil man så få den mulighed for at kunne retsforfølge mennesker, som laver psykisk vold. Socialdemokratiet vil selvfølgelig støtte op om lovforslaget. Tak for ordet.

Kl. 13:19

Den fg. formand (Erling Bonnesen):

Mange tak til ordføreren for det. Der er ikke nogen korte bemærkninger. Vi går videre til Venstres ordfører, og det er hr. Preben Bang Henriksen.

Kl. 13:19

(Ordfører)

Preben Bang Henriksen (V):

For 4 år siden vedtog vi en ganske glimrende bestemmelse i straffeloven. Det var en bestemmelse, hvor man straffer psykisk vold på samme måde som fysisk vold. Og andet kunne da lige passe, for de men, man får efter psykisk vold, er jo på en eller anden måde mindst lige så alvorlige som dem ved fysisk vold – de kan i hvert fald være det. Det er også livsvarige men, kan man så sige. Den glimrende løsning vil vi nu gerne introducere i den grønlandske kriminallov med det her forslag. Det har til formål at kriminalisere psykisk vold i nære relationer, også i Grønland, og jeg kan sige, at Venstre kan støtte forslaget. Tak.

Kl. 13:20

Den fg. formand (Erling Bonnesen):

Mange tak for det til ordføreren. Der er ikke nogen korte bemærkninger. Vi går videre til Moderaternes ordfører, og det er fru Nanna W. Gotfredsen. Værsgo.

Kl. 13:20

(Ordfører)

Nanna W. Gotfredsen (M):

Tak for ordet, formand. Psykisk vold er vold, og det er en voldsform, der kan få enorme og langtrækkende skadevirkninger. Grønlands Selvstyre har ønsket en selvstændig kriminalisering af psykisk vold. Moderaterne bakker selvfølgelig op om det. Tak for ordet. Qujanaq.

Kl. 13:21

Den fg. formand (Erling Bonnesen):

Mange tak til ordføreren for det. Der er ikke nogen korte bemærkninger. Så kan vi gå videre til Danmarksdemokraternes ordfører, og det er hr. Kenneth Fredslund Petersen.

Kl. 13:21

(Ordfører)

Kenneth Fredslund Petersen (DD):

Tak for ordet, formand. L 14 er ud over selve indholdet næsten en gentagelse af L 13, altså kriminalitetsmæssigt. Lovforslaget har til formål at kriminalisere psykisk vold i nære relationer i kriminalloven for Grønland, hvilket vi jo på ingen måde har nogen problemer med. Regeringen ønsker, igen i fællesskab med naalakkersuisut, at arbejde for, at de danske ansvarsområder i Grønland følger standarden i Danmark med respekt for de særlige forhold og forskelle, der er mellem Danmark og Grønland. Dermed støtter Danmarksdemokraterne forslaget med de mange fine udlægninger, der er kommet fra de foregående ordførere.

Kl. 13:22

Den fg. formand (Erling Bonnesen):

Mange tak til ordføreren for det. Der er ikke nogen korte bemærkninger. Vi går videre til Liberal Alliances ordfører, og det er hr. Carsten Bach. Værsgo.

Kl. 13:22

(Ordfører)

Carsten Bach (LA):

Tak for ordet. Inatsisartut besluttede for lidt mere end et år siden, at Grønland skal tiltræde Istanbulkonventionen, og den konvention pålægger så medlemsstaterne at kriminalisere alle former for vold, og det gælder også psykisk vold. Som vi også tidligere har hørt andre ordførere berette, er der blevet indsat en bestemmelse om psykisk vold i den danske straffelov helt tilbage i 2019, og en tilsvarende bestemmelse skal så med lovforslaget her indsættes i kriminalloven for Grønland, og det støtter Liberal Alliance selvfølgelig. Tak.

Kl. 13:23

Den fg. formand (Erling Bonnesen):

Mange tak til ordføreren for det. Der er ikke nogen korte bemærkninger. Vi kan gå videre til Det Konservative Folkepartis ordfører, og det er hr. Rasmus Jarlov. Værsgo.

Kl. 13:23

(Ordfører)

Rasmus Jarlov (KF):

Vi støtter også lovforslaget. Selv om begrebet psykisk vold sådan rent sprogligt er lidt underligt, synes vi, det er logisk, at vi får indført samme bestemmelse i loven for Grønland, som allerede eksisterer for Danmarks vedkommende. Og eftersom der igen er opbakning fra både Landstinget og Selvstyret, er det jo svært at finde indvendinger mod lovforslaget, så vi støtter det.

Kl. 13:23

Den fg. formand (Erling Bonnesen):

Mange tak for det. Der er ikke nogen korte bemærkninger, så tak til ordføreren. Vi går videre til Radikale Venstres ordfører, og det er hr. Christian Friis Bach.

Kl. 13:23

(Ordfører)

Christian Friis Bach (RV):

Tak for det. Det er en rigtig god nyhed, at Grønland ønsker at kriminalisere psykisk vold. Det er en alvorlig krænkelse, som kan have langvarige konsekvenser for ofrene. Det foregår jo ofte i det skjulte. Det kan være svært at få øje på. Det kan ydmygelser, kontrol, jalousi og trusler, det kan blive styret af en kæreste, som man ellers har elsket, og det kan blive meget værre over tid. Så det er godt, at vi forbyder det med det her lovforslag.

Som en, der er stærkt optaget af menneskerettighederne, er jeg også meget glad for, at Inatsisartut i 2022 besluttede, at Grønland netop tiltrådte Istanbulkonventionen. Det er konventionen, der bl.a. skal forebygge og bekæmpe vold mod kvinder og vold i hjemmet. Og der er artikel 33 kriminalisering af psykisk vold.

Jeg har læst høringssvaret fra Institut for Menneskerettigheder, og de anbefaler, at lovudkastet bliver udformet, så beskyttelsen også gælder for personer, der ikke bor sammen. Lovforslaget lægger nemlig ifølge Institut for Menneskerettigheder ikke op til at kriminalisere psykisk vold, der begås mellem mennesker, der ikke bor sammen eller er knyttet til hinanden, eller på anden vis end gennem husstanden. Der anbefaler de, at det skal være med. Psykisk vold skal være forbudt uanset gerningspersonens tilknytning til husstanden.

Institut for Menneskerettigheder anbefaler derudover, at der bliver afsat ressourcer til at øge befolkningens viden om psykisk vold gennem oplysningsindsatser og undervisning målrettet mod børn og unge og fagpersoner, der arbejder i undervisningssektoren eller på det sociale område. Det ønske vil vi også gerne bakke op om.

Vi støtter lovforslaget. Tak for ordet.

Kl. 13:25

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så kan vi gå videre til Dansk Folkepartis ordfører, og det er hr. Peter Kofod. Værsgo.

Kl. 13:25

(Ordfører)

Peter Kofod (DF):

Tak for det, formand. Der er jo ingen grund til at gøre det her til en lang tale. Tidligere ordførere har jo redegjort ganske glimrende for det her forslag. Det støtter vi i Dansk Folkeparti fuldstændig op om, og vi glæder os til udvalgsbehandlingen. Tak.

Kl. 13:26

Den fg. formand (Erling Bonnesen):

Mange tak for det. Der er ingen korte bemærkninger, så tak til ordføreren. Vi kan gå videre til Nye Borgerliges ordfører, og det er hr. Kim Edberg Andersen. Værsgo.

Kl. 13:26

(Ordfører)

Kim Edberg Andersen (NB):

Tak for det, formand. I Nye Borgerlige siger vi, som vi altid siger. Hvis grønlænderne ønsker, at de får en lov, der omhandler Grønland, så skal grønlænderne selvfølgelig have det. Så Nye Borgerlige gør som altid og støtter forslaget.

Kl. 13:26

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Så kan vi gå videre til SIU's ordfører, og det er fru Aki-Matilda Høegh-Dam.

Kl. 13:26

(Ordfører)

Aki-Matilda Høegh-Dam (SIU):

Tak for ordet. Vi er jo her i dag for at drøfte et lovforslag, som har en afgørende betydning for Grønland. Det er netop lovforslaget, som har til hensigt at ændre kriminalloven for Grønland og retsplejeloven for Grønland. Det har til formål at indføre en selvstændig bestemmelse om psykisk vold i nære relationer. Dette lovforslag bunder i Grønlands selvstyres initiativer, og det er også en del af vores bestræbelser på at udvikle de danske ansvarsområder i Grønland.

Lovforslaget om ændring af kriminalloven for Grønland og retsplejeloven for Grønland, herunder indførelse af bestemmelser om psykisk vold i nære relationer, er blevet nøje udarbejdet og gennemgået af et enigt udvalg i Inatsisartut. Siumut i Folketinget ønsker at erklære vores fulde støtte til dette lovforslag og erkender, at det afspejler Inatsisartuts ønsker og bestræbelser. Psykisk vold er en alvorlig og skjult form for overgreb, som vi som samfund ikke blot kan ignorere. Ved at støtte dette lovforslag anerkender vi også behovet for at beskytte vores medborgere mod psykisk vold og bringe vores nation i overensstemmelse med internationale forpligtigelser.

Vi fra Siumut står sammen med Inatsisartut i vores ønske om at gøre vores samfund mere sikkert og retfærdigt, og med de ord støtter Siumut lovforslaget. Qujanaq.

Kl. 13:28

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Vi går videre til IA's ordfører, og det er fru Aaja Chemnitz. Værsgo.

Kl. 13:28

(Ordfører)

Aaja Chemnitz (IA):

Mange tak. Tak for lovforslaget. Inuit Ataqatigiit bakker også op om, at psykisk vold i Grønland bliver kriminaliseret. Dermed får vi skabt et større fokus på konsekvenserne af psykisk vold hjemme i Grønland.

Vi ønsker, at der skal gøres en endnu større indsats for at stoppe volden i det grønlandske samfund, og det er glædeligt i disse år, at vi ser, at en række lovinitiativer tiltrædes i Grønland, kort tid efter at de er tiltrådt i Danmark. Derfor vil vi gerne opfordre regeringen til at fortsætte deres fokus på dette fremadrettet. Der må ikke gå for lang tid, fra den danske lov bliver opdateret, til den grønlandske lov tilsvarende bliver opdateret.

Det er positivt, at Grønlands Politi gerne vil udarbejde en vejledning om brugen af denne lov. Men det skal ske med udgangspunkt i den danske vejledning, og derfor vil vi gerne sikre os, at vejledningen bliver kulturtilpasset til det grønlandske samfund. Vi opfordrer også til, at relevant personale får kursus i brugen af lovens bestemmelser, og at der afsættes midler til en oplysningskampagne rettet mod befolkningen, som der også er nævnt flere steder i lovmaterialet.

Så vil vi også gerne bakke op om Institut for Menneskerettigheders bemærkninger om det her med, at det også skal gælde for folk, der ikke nødvendigvis bor sammen, for det kender vi også til tilfælde af hjemme i det grønlandske samfund.

Med disse bemærkninger støtter vi lovforslaget, og jeg skal også hilse fra Enhedslisten og sige, at de også støtter lovforslaget. Qujanaq. Mange tak.

Kl. 13:29

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Så kan vi give ordet justitsministeren.

Kl. 13:30

Justitsministeren (Peter Hummelgaard):

Tak for det. Endnu en gang tak til alle ordførerne for tilkendegivelserne. Som jeg også sagde ved det sidste lovforslag, er der også i Grønland blevet set positivt på lovforslaget, som det grønlandske selvstyre har tilsluttet sig. Det er vigtigt for mig, at der er grønlandsk opbakning til lovændringer for Grønland, fordi det er det grønlandske folk, der skal bestemme, hvad der skal gælde i Grønland. Det er i sagens natur dem med indgående kendskab til det grønlandske samfund og grønlandske forhold, som også er bedst egnet til at vurdere, hvordan det grønlandske retssystem skal indrettes. Jeg er glad for, at der også her i Folketinget er bred opbakning til forslaget.

Jeg tror, vi alle sammen kan være enige om, at et stærkt justitsområde er en forudsætning for et velfungerende og trygt samfund. Der er i den forbindelse afgørende, at vi arbejder for, at standarden for danske ansvarsområder i Grønland følger standarden i Danmark med selvfølgelig respekt for de særlige forhold og forskelle, der gælder i og mellem vores lande, og at vi prioriterer at opdatere lovgivningen på danske ansvarsområder. Det lovforslag, som vi behandler i dag, har netop til formål at gøre det og dermed styrke Justitsministeriets ansvarsområde i Grønland. Lovforslaget er udarbejdet efter ønske fra også i tæt dialog med naalakkersuisut, og det er vi selvfølgelig glade for.

Jeg er meget glad for, at der med lovforslaget foreslås indført en selvstændig bestemmelse om psykisk vold i kriminalloven. Bestemmelsen bygger på straffelovens bestemmelser om psykisk vold. Hvis lovforslaget vedtages, vil det fremover stå helt klart, at psykisk vold er uacceptabelt i Grønland, helt på linje med fysisk vold. Det er vigtigt, at vi som samfund sender et signal til dem, der udsættes for det, om, at det ikke er dem, der er noget galt med. De er ofre, og den person, der har udsat dem for volden, er krænker. Det handler om ofrenes retsfølelse. Den skal altid komme først, og vi skal sikre, at ofre bliver mødt, set og hørt i retsvæsenet.

Den psykiske vold foregår ofte i hjemmet, og den efterlader ingen mærker på kroppen. Jeg medgiver derfor, at det kan være svært at bevise, at psykisk vold har fundet sted, men det er på ingen måde et argument for at undlade at kriminalisere psykisk vold. Det er vigtigt, at vi sender et budskab til alle om, at psykisk vold er uacceptabelt. Det er mit håb, at forslaget vil være med til at skabe et øget fokus på psykisk vold, og at det kan tilskynde flere ofre for psykisk vold til at stå frem og anmelde overgreb, så de kan blive frigjort og komme tilbage til et frit liv uden kontrol og styring.

Med de bemærkninger skal jeg endnu en gang takke for indlæggene. Jeg ser frem til den videre behandling her i Folketinget og står naturligvis til rådighed for besvarelse af de spørgsmål, der måtte opstå i den forbindelse. Tak for ordet. Qujanaq!

Kl. 13:32

Den fg. formand (Erling Bonnesen):

Tak for det. Der er en kort bemærkning fra hr. Christian Friis Bach.

Kl. 13:32

Christian Friis Bach (RV):

Tak for det. Jeg vil blot høre justitsministeren om en bemærkning i høringssvaret fra Institut for Menneskerettigheder, der anbefaler, at lovudkastet bliver udformet, så det også gælder for personer, der ikke bor sammen eller er tilknyttet hinanden gennem husstanden. Jeg vil høre, om justitsministeren vil tage det spørgsmål op med naalakkersuisut og drøfte en eventuel ændring af lovforslaget, så det også dækker i de situationer, hvor personer ikke bor sammen.

Kl. 13:33

Den fg. formand (Erling Bonnesen):

Ministeren.

Kl. 13:33

Justitsministeren (Peter Hummelgaard):

Vi tager i sagens natur alle høringssvar seriøst, og vi vil selvfølgelig arbejde videre med dem i den videre lovbehandling. Jeg kan ikke allerede på stående fod lægge mig fast på, om det er en ændring, der vil blive taget med. Det er selvfølgelig noget, vi i givet fald vil have en dialog med naalakkersuisut om. Men vi tager selvfølgelig altid alle høringssvar alvorligt.

Kl. 13:33

Den fg. formand (Erling Bonnesen):

Tak. Så er der ikke flere korte bemærkninger. Vi siger tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Grønlandsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

5) 1. behandling af beslutningsforslag nr. B 21:

Forslag til folketingsbeslutning om Danmarks tilslutning på mellemstatsligt grundlag til Europa-Parlamentets og Rådets direktiv (EU) 2023/977 af 10. maj 2023 om udveksling af oplysninger mellem medlemsstaternes retshåndhævende myndigheder og om ophævelse af Rådets rammeafgørelse 2006/960/RIA.

Af justitsministeren (Peter Hummelgaard).

(Fremsættelse 24.10.2023).

Kl. 13:34

Forhandling

Den fg. formand (Erling Bonnesen):

Forhandlingen er åbnet. Den første ordfører er Socialdemokratiets ordfører, og det er hr. Henrik Møller. Værsgo.

Kl. 13:34

(Ordfører)

Henrik Møller (S):

Tak for det.

»Tværnationale kriminelle aktiviteter spreder sig på tværs af grænserne og manifesterer sig i form af organiserede kriminelle grupper og terrorgrupper, der deltager i en lang række stadig mere dynamiske og komplekse kriminelle aktiviteter. Der er derfor behov for en forbedret retlig ramme for at sikre, at de kompetente retshåndhævende myndigheder kan forebygge, afsløre og efterforske strafbare handlinger på en mere effektiv måde.«

Det er sådan en af de bemærkninger, der er i materialet, i forhold til forslaget, som er her, og det synes jeg egentlig beskriver meget godt, hvad baggrunden for det her er. Det er jo sådan, at Danmark har et forbehold på retsområdet, og det her er et direktiv, som er derfra, men den her del af det har med Schengendelen at gøre; det er en udbygning af det.

Vi har jo tidligere lagt os fast på både Schengen og de udbygninger, der har været, og det er sådan set også det, vi lægger op til i forbindelse med det her lovforslag, som er her – eller undskyld, det er jo netop ikke et lovforslag, men et beslutningsforslag, for lovgivningsmæssigt kræver det her forslag i og for sig ikke nogen ændringer, men da der også er noget økonomi forbundet med det her, kræver det, at Folketinget er inde over og giver sit besyv med i forhold til det her. Det har vi fra Socialdemokratiets side ingen problemer med, så vi kan godt bakke det her beslutningsforslag op.

Kl. 13:36

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren, og vi kan gå videre – nej, der er et ønske om en kort bemærkning. Vi skal lige kigge efter en ekstra gang og se, om vi kan få det til at slå igennem i systemet. Der kom den, og der er en kort bemærkning, og det er fra hr. Peter Kofod. Værsgo.

Kl. 13:36

Peter Kofod (DF):

Tak for det, og tak for ordførertalen. Jeg synes, den her sag har været svær at forholde sig til, fordi vi har fået et meget kort, hvad skal man sige, aftræk til at sætte os ind i den her sag, og det er jo meget væsentligt. Der er selvfølgelig et økonomisk aspekt, men læg det til side. Der er også nogle principielle aspekter i forhold til Schengen. Der er nogle løfter, der er givet i forbindelse med en folkeafstemning, vi har holdt, om retsforbeholdet.

Jeg synes, det er meget, meget kort varsel, regeringen har givet os til at sætte os ind i komplekse problemstillinger på det her område. Så jeg vil gerne høre den socialdemokratiske ordfører, om man i fremtiden, når man fremsætter den her slags ting, vil bestræbe sig på i hvert fald at give os nogle dage – det synes jeg ikke er for meget forlangt – til at få læst materialet ordentligt igennem, inden der skal gives mandat i Europaudvalget. Det har i hvert fald været en virkelig rodet proces for os, som vi har været ret trætte af.

Kl. 13:37

Den fg. formand (Erling Bonnesen):

Ordføreren.

Kl. 13:37

Henrik Møller (S):

Jamen det tager vi ned, og så smider jeg serven videre til ministeren og ministeriet, som jo har initiativet på den her del. Men det er klart, at som udgangspunkt skal vi have ordentlig tid til at forberede os på de sager, der kommer, så selvfølgelig.

Kl. 13:37

Den fg. formand (Erling Bonnesen):

Hr. Peter Kofod frafalder sin anden korte bemærkning. Tak for det. Så siger vi tak til ordføreren. Der er ikke flere korte bemærkninger, og vi kan gå videre til Venstres ordfører, og det er hr. Preben Bang Henriksen.

Kl. 13:37

(Ordfører)

Preben Bang Henriksen (V):

Tak for det. Jeg skal ikke trætte Folketinget med at repetere, hvad alt det her går ud på; det har min kollega fra Socialdemokratiet så glimrende gjort. Vi kan tilslutte os de bemærkninger, der kom fra Socialdemokratiet.

Som det også er sagt tidligere på dagen, er økonomisk kriminalitet noget af det, som vi skal være endnu mere opmærksomme på i fremtiden, og som også kommer til at fylde i det arbejde, vi skal have gjort, omkring politi og anklagemyndighed. Og derfor er det såmænd kun nærliggende også at stemme for et forslag, der har til formål at opnå Folketingets samtykke til, at regeringen på Danmarks vegne på mellemstatsligt grundlag tilslutter sig direktivet om udveksling af oplysninger mellem medlemsstaters retshåndhævende myndigheder.

Det drejer sig om at forebygge, afsløre og efterforske strafbare handlinger på tværs af EU's grænser. Det kan Venstre helt tilslutte sig.

Kl. 13:38

Den fg. formand (Erling Bonnesen):

Der er ingen korte bemærkninger, så tak til ordføreren. Vi går videre til Moderaternes ordfører, og det er fru Charlotte Bagge Hansen. Værsgo.

Kl. 13:38

(Ordfører)

Charlotte Bagge Hansen (M):

Jeg står her i dag som vikar for vores ordfører på området, da han desværre ikke kunne være til stede. Tak for ordet, og så vil jeg gerne sige tak til mine to kollegaer fra de to andre partier for en god, teknisk redegørelse af forslaget, så det vil jeg ikke komme så meget ind på.

I Moderaterne mener vi, at det er vigtigt at skabe de bedste forudsætninger for samarbejde mod grænseoverskridende kriminalitet, som jo desværre er en stor udfordring i EU. Direktivet, vi i dag diskuterer, er en videreudvikling af Schengensamarbejdet. Danmark har allerede tilsluttet sig alle retsakter, der ligesom dette direktiv videreudbygger samarbejdet. I en tid med globale udfordringer og utallige interaktioner på tværs af landegrænser, herunder kompleks grænseoverskridende kriminalitet, er det helt essentielt, at vi samarbejder.

I Moderaterne ser vi generelt utrolig positivt på Danmarks deltagelse i EU. EU-medlemskabet har haft mange positive effekter, både økonomisk, men også på andre samarbejdsområder, herunder mod grænseoverskridende kriminalitet. For gennem samarbejde kommer vi længst med at løse alle de komplekse problemer, ikke bare inden for dette område, men mange andre områder. Derfor støtter Moderaterne naturligvis op om beslutningsforslaget. Tak for ordet.

Kl. 13:40

Den fg. formand (Erling Bonnesen):

Der er ikke nogen korte bemærkninger, så tak til ordføreren. Så kan vi gå videre til Danmarksdemokraternes ordfører, og det er hr. Kenneth Fredslund Petersen. Værsgo.

Kl. 13:40

(Ordfører)

Kenneth Fredslund Petersen (DD):

Tak for ordet. Jeg skal starte med at meddele, at jeg står her på vegne af vores retsordfører, Betina Kastbjerg, som ikke har været i stand til at være til stede i dag. Som de tidligere ordførere har fremført så fint, er der tale om at give den danske regering mandat til at tilslutte sig Europa-Parlamentets og Rådets direktiv om udveksling af oplysninger mellem medlemsstaternes retshåndhævende myndigheder. Normalt ville dette som også tidligere nævnt være blevet indhentet i Europarådet forud for behandlingen i Bruxelles. Det har så vist sig, at der blev vurderet, at det ikke var nødvendigt, og siden hen har man genvurderet og fundet ud af, at det var nødvendigt. Derfor fremsætter regeringen nu dette beslutningsforslag.

I Danmarksdemokraterne bakker vi op om forslaget, og så skal jeg hilse fra De Konservative og sige, at de også bakker op.

Kl. 13:41

Den fg. formand (Erling Bonnesen):

Der er ikke nogen korte bemærkninger, så tak til ordføreren. Vi kan gå videre til Liberal Alliances ordfører, og det er hr. Steffen Larsen.

Kl. 13:41

(Ordfører)

Steffen Larsen (LA):

Det, vi behandler her i dag, er jo et beslutningsforslag, der alene er endt i hænderne på os i Folketingssalen og for den sags skyld også i Retsudvalget til hastebehandling som et beslutningsforslag, fordi Justitsministeriet ikke har gjort sit arbejde ordentligt. Protokol 22 i Den Europæiske Unions Tidende beskriver meget specifikt vilkårene, og at regeringen havde 6 måneder til at tilslutte sig denne ordning. Jeg citerer lige artikel 4 i protokollen:

» Inden seks måneder efter, at Rådet har truffet foranstaltning om et forslag om eller initiativ til udbygning af Schengenreglerne, som er omfattet af denne del, træffer Danmark afgørelse ...«

Det kan altså ikke være nogen overraskelse, at der skulle ske tilslutning, så hvorfor dog i alverden komme i sidste øjeblik og haste det igennem her? Der står jo også i regeringsgrundlaget, hvis ellers man skal stole på det dokument, at regeringen vil tage hastigheden ud af lovgivningen. Det er derfor utroligt, at vi nu står her med et forslag, der skal være færdigbehandlet på så kort tid. Vi kan jo også bemærke, at blandt retsordførere er det jo indtil videre udelukkende Venstre af regeringspartierne, der har kunnet sende sin retsordfører, ligesom det kun er Peter Kofod fra Dansk Folkeparti og undertegnede, der er her som retsordførere.

Regeringen selv beskriver jo, og jeg citerer, at det vil have store økonomiske konsekvenser, og er det virkelig formålstjenligt at hastebehandle beslutningsforslag med store økonomiske konsekvenser? Man skulle efter minkskandalen og flere andre problematiske økonomiske beslutninger i dansk politisk historie tro, at netop det med store økonomiske konsekvenser er noget, der skulle gøre, at vi krævede grundig overvejelse i vores lovarbejde, og at man netop tog hastigheden ud af en sådan beslutning. Men nej, Justitsministeriet fik ikke det her håndteret før sommeren, hvor der var tid. De kommer med det i sidste øjeblik.

I går, torsdag den 26. oktober, havde Retsudvalget i forvejen to sager i salen. Der havde vi alle retsordførerne samlet. Havde det så måske ikke også været bedre og mere praktisk, hvis man havde sat sagen i salen der i stedet for at kalde retsordførerne ind igen i dag, hvor flere af mine kolleger har møder i andre dele af landet og altså ikke er til stede? I en tid, hvor vi taler om stress blandt politikere, og hvorledes arbejdsforholdene er herinde, og hvor vi taler om lovsjusk, og hvorledes vores procedurer skal sikre os imod den slags, var det måske en idé, at vi tog os lidt sammen, når det kommer til brugen af vores parlamentarikere, særlig når det lader til primært at dreje sig om at give regeringen en redningskrans, fordi den ikke selv har fulgt med i timen og overholdt de deadlines, den har forpligtet sig på. Med de ord vil jeg sige tak.

Kl. 13:44

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Og så kigger jeg lige rundt engang – så kan vi gå videre til Dansk Folkepartis ordfører, og det er hr. Peter Kofod. Værsgo.

Kl. 13:44

(Ordfører)

Peter Kofod (DF):

Tak for det, formand. I virkeligheden kunne Liberal Alliances ordfører jo have hilst fra Dansk Folkeparti, for han sagde meget godt det, der skulle siges, synes jeg, om processen. Det har været et virkelig dårligt forløb, og man skal faktisk ikke forklejne hele procesdiskussionen, for vi synes for det første, at det her spørgsmål er meget vigtigt, men det har for det andet også været ret komplekst og kompliceret for os som partier at sætte os ind i, og derfor duer det ikke, at man kun har meget få timer, fra at man bliver præsenteret for det her, til at der er mandatgivning i udvalget i første omgang, og så til at vi meget hurtigt efter diskuterer det her.

Jeg skal komme ind på, hvorfor jeg synes, at det, vi diskuterer, er så væsentligt, og hvorfor det fylder så meget for os som parti. Det er først det, at det her er en udløber af noget, der har med Schengen at gøre, og allerede der skal alarmklokkerne ringe. Når man læser ministerens skriftlige fremsættelse, står der, at hvis vi ikke vedtager det her, kan det »ultimativt betyde ekskludering af Danmark fra Schengensamarbejdet«. Jeg skal da gerne indrømme, at da jeg læste beslutningsforslaget, blev jeg da fristet et øjeblik – skulle vi tage chancen?

Spøg til side. Vi skal jo sætte os grundigt ind i det her, og det har vi også gjort. Det økonomiske spor løser vi; dansk politi koster penge, politisamarbejde koster penge, det koster penge at være tryg, så det er jo ikke det økonomiske spor, der ligesom falder os for brystet her. Det er, at vi skal være helt sikre på, hvad det er, vi går med til – at vi ikke integrerer os dybere i et samarbejde, der lovede os sikre ydre grænser og i stedet for begyndte at bekæmpe vores nationale grænser. Det kan vi selvfølgelig ikke være med i.

Men kan vi være med i noget, der handler om rent politisamarbejde, hvor danske betjente kan trække på erfaringer andre steder fra eller andres information? Selvfølgelig – det siger sig selv, det giver mening. Det tror jeg alle Folketingets partier kan være med i. Så vi har haft en afgrænsningsdiskussion om, hvor vidtgående vi synes det her er.

I Europaudvalget traf vi den beslutning, at vi stemte nej. Det var af den simple årsag, at vi simpelt hen ikke kunne nå til bunds i forslaget, og vi vil ikke tvinges til at haste noget igennem og lige pludselig give mandat til regeringen og så måske efterfølgende stå med håret i postkassen og have sagt ja til noget, som vi burde have sagt nej til, og vi er stadig væk i en proces med det her.

Jeg håber meget, for vi kommer til at spørge mere ind til det her forslag, at ministeren vil stille sig beredvilligt over for det. For vi er lidt splittede i det her spørgsmål mellem på den ene side vores træthed over Schengen og på den anden side vores meget store ønske om, at dansk politi skal kunne trække de nødvendige oplysninger for at holde det her land trygt, men det betyder bare ikke yderligere inkludering eller integration i Schengen, og derfor er det en svær sag for os, som vi har diskuteret flere gange og kommer til at diskutere frem til den endelige vedtagelse af forslaget.

Så jeg vil ikke, før ministeren har svaret på alt af det, vi kommer til at spørge om, og har været på talerstolen, stå her og garantere, om vi stemmer ja eller nej. Vi forholder os egentlig ret åbent til den information, vi måtte få, og har jo forhåbentlig nu god tid til at tage stilling til det her spørgsmål endeligt. Tak, formand.

Kl. 13:48

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren, og så ser jeg lige rundt i salen engang. Vi kan gå videre til justitsministeren.

Kl. 13:48

Justitsministeren (Peter Hummelgaard):

Tak for det, og tak for bemærkningerne, både de positive tilkendegivelser, men også de kradse bemærkninger. Det tager vi selvfølgelig alvorligt, og vi vil gøre alt, hvad vi kan for, at den her type processer ikke opstår igen. Derfor vil jeg også gerne indledningsvis takke Folketinget for at behandle beslutningsforslaget med fornøden hurtighed og respekt. Jeg er klar over, at det her er en komprimeret proces, som desværre giver kortere tid til udvalgsbehandlingen, og det er naturligvis beklageligt. Jeg håber dog, at ordførerne på trods af den beklagelige proces vil bakke op om beslutningsforslaget.

Beslutningsforslaget har til formål at opnå Folketingets samtykke til, at regeringen på Danmarks vegne på mellemstatsligt grundlag tilslutter sig direktivet om udveksling af oplysninger mellem medlemsstaternes retshåndhævende myndigheder. Selve direktivet har til formål at sikre en hensigtsmæssig og også hurtig informationsstrøm mellem medlemsstaternes retshåndhævende myndigheder og dermed styrke samarbejdet om at forebygge, afsløre og efterforske strafbare handlinger på tværs af EU's medlemsstater.

Det stiller regeringen sig meget positivt i forhold til. Det er Justitsministeriets vurdering, at direktivet kan bidrage til et mere effektivt samarbejde mellem medlemsstaternes retshåndhævende myndigheder til gavn for indsatsen mod grænseoverskridende kriminalitet, og det kan regeringen naturligvis bakke op om.

Direktivet forventes at have væsentlige økonomiske konsekvenser i form af udgifter for politiet til it-udvikling og it-tilpasning. Herudover forventes varige udgifter, som følge af at politiet forventes at skulle håndtere et øget antal henvendelser fra andre medlemsstater om datadeling.

Som følge af det danske retsforbehold deltog Danmark ikke i Rådets vedtagelse af direktivet, ligesom direktivet ikke er bindende for eller finder anvendelse i Danmark. Direktivet er imidlertid en videreudvikling af Schengensamarbejdet, og Danmark skal på den baggrund i henhold til artikel 4 i protokol nr. 22 om Danmarks stilling inden 6 måneder fra direktivets vedtagelse træffe afgørelse om, hvorvidt Danmark vil gennemføre direktivet, og fristen for at tilslutte sig direktivet er derfor den 10. november.

Træffer Danmark afgørelse om, at direktivet skal gennemføres i dansk ret, så skabes der en folkeretlig forpligtelse mellem Danmark og de medlemsstater, der er bundet af direktivet. Vælger Danmark ikke at tilslutte sig direktivet, skal de øvrige medlemsstater overveje, hvilke »passende foranstaltninger« der i så tilfælde skal tages, og det kan ultimativt betyde ekskludering af Danmark fra Schengensamarbejdet.

Efter regeringens opfattelse er der meget, der taler for, at Danmark bør tilslutte sig direktivet, for det er regeringens holdning, at Danmark fortsat bør deltage fuldt ud i samarbejdet og dermed også i direktivet, og det er samtidig Justitsministeriets vurdering, at direktivet kan bidrage til en mere effektiv udveksling af oplysninger mellem medlemsstaternes retshåndhævende myndigheder til gavn for indsatsen mod grænseoverskridende kriminalitet.

Det er imidlertid vurderingen, at Folketingets samtykke efter grundlovens § 19, stk. 1, vil skulle indhentes, forinden regeringen på Danmarks vegne kan tilslutte sig direktivet. Det skyldes, at Folketingets medvirken kan blive nødvendigt for at tilvejebringe hjemmel til at finansiere de udgifter, som vil knytte sig til de forpligtelser, som regeringen på Danmarks vegne ville påtage sig ved en tilslutning til direktivet.

Jeg håber derfor, at I er enige med regeringen i, at Danmark fortsat bør deltage fuldt ud i Schengensamarbejdet, og at det samtidig er en god idé at bidrage til en mere effektiv udveksling af oplysninger mellem medlemsstaternes retshåndhævende myndigheder til gavn for indsatsen mod grænseoverskridende kriminalitet, og at I derfor vil stemme for det fremsatte beslutningsforslag. Tak.

Kl. 13:52

Den fg. formand (Erling Bonnesen):

Mange tak for det. Der er et par korte bemærkninger, og den første er fra hr. Steffen Larsen.

Kl. 13:52

Steffen Larsen (LA):

Ministeren er inde på, hvilke konsekvenser det kan have for os, hvis vi ikke tilslutter os det her rettidigt. Men lad os sige, at vi nu var i proces med at få det her igennem Folketingssalen, og det så først var den 24. november, vi ville være færdige med den proces, hvis vi gjorde tingene rettidigt og ordentligt og stille og roligt og fik gennemlyst, hvad det egentlig er, det drejer sig om i den normale lovgivningsproces. Så er det jo ikke på nogen måde sådan, at de øvrige lande ville smide os ud af Schengen. Er det det? Ville de smide os ud af Schengen, hvis vi var i den proces, og vi gjorde tingene rettidigt og ordentligt, og som vores processer normalt vil være?

Kl. 13:52

Den fg. formand (Erling Bonnesen):

Ministeren.

Kl. 13:52

Justitsministeren (Peter Hummelgaard):

Det tror jeg er svært at svare på. Altså, som der jo står, og som jeg også redegjorde for i min tale, vil medlemsstaterne kunne træffe passende foranstaltninger, og det kan i yderste konsekvens betyde, at Danmark ikke kan deltage i Schengenarbejdet. Om det ville komme så vidt, tør jeg ikke stå firkantet og svare enten ja eller nej til.

Kl. 13:53

Den fg. formand (Erling Bonnesen):

Hr. Steffen Larsen.

Kl. 13:53

Steffen Larsen (LA):

Jeg tror jo på, at hvis vi nu var i proces, og det bare var den normale lovgivningsproces, vi kørte med, og tingene derfor ville tage lidt længere tid, men at vi stadig ville ende med at tilslutte os, og hvis vi signalerede det til vores samarbejdspartnere i Schengen, så ville de umiddelbart have forståelse for det og sige: Okay, I kan få et lille slag over fingrene i regeringen, men lad os komme videre i teksten; I fortsætter. Jeg tror ikke, der er nogen fare for, at der er et flertal i Folketingssalen for ikke at tilslutte sig det her. Så jeg tror, det er en dårlig argumentation, der kommer, for at det her skal hastes igennem.

Kl. 13:53

Den fg. formand (Erling Bonnesen):

Ministeren.

Kl. 13:53

Justitsministeren (Peter Hummelgaard):

Altså, når vi fra regeringens side og jeg på vegne af Justitsministeriet anmoder om at hastebehandle et beslutningsforslag, er det jo ikke noget, vi gør for sjovs skyld. Og jeg skal ikke kunne afvise, at hr. Steffen Larsen har ret. Jeg tør omvendt heller ikke at satse på det.

Kl. 13:54

Den fg. formand (Erling Bonnesen):

Så står der, at hr. Henrik Møller har trykket sig ind. Værsgo.

Kl. 13:54

Henrik Møller (S):

Tak. Det er egentlig mere en serviceoplysning. Jeg skal blot meddele fra SF, at de også har tænkt sig at stemme for forslaget.

Kl. 13:54

Den fg. formand (Erling Bonnesen):

Mange tak for det. Ministeren.

Kl. 13:54

Justitsministeren (Peter Hummelgaard):

Det er korrekt. Jeg havde faktisk lovet den socialdemokratiske europaordfører, at jeg ville sige det fra talerstolen. Det glemte jeg blot, og derfor er det jo fint, at hr. Henrik Møller lige kunne gøre rede for det.

Kl. 13:54

Den fg. formand (Erling Bonnesen):

Det er hermed veldokumenteret. Så er det fru Zenia Stampe.

Kl. 13:54

Zenia Stampe (RV):

Tak, og undskyld, ærede minister, ærede publikum hjemme i stuerne og ærede publikum oppe på tilhørerrækkerne. Det gik lidt hurtigt i salen, så vi nåede ikke at komme herned og holde vores ordførertale. Jeg havde endda lovet også at hilse fra Alternativet.

Derfor skal jeg bare på helt utraditionel vis fortælle ministeren og regeringen, at Radikale Venstre og Alternativet selvfølgelig også støtter op om det her beslutningsforslag.

Kl. 13:55

Den fg. formand (Erling Bonnesen):

Tak for det. Ministeren.

Kl. 13:55

Justitsministeren (Peter Hummelgaard):

Det glæder mig, så tak til fru Zenia Stampe. Jeg håber, at hun får vejret lige om lidt. Også tak til Alternativet, og endnu en gang tak til hele Folketinget for den fleksibilitet, man også udviser ved at behandle det her beslutningsforslag på den her hastende måde.

Kl. 13:55

Den fg. formand (Erling Bonnesen):

Har fru Zenia Stampe luft til en anden runde? Hun frafalder, men har fået luften tilbage. Ministeren.

Kl. 13:55

Justitsministeren (Peter Hummelgaard):

Jeg har ikke yderligere.

Kl. 13:55

Den fg. formand (Erling Bonnesen):

Så siger vi tak til alle. Der er ikke flere korte bemærkninger. Tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Retsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 13:56

Meddelelser fra formanden

Den fg. formand (Erling Bonnesen):

Der er ikke mere at foretage i dette møde.

Folketingets næste møde afholdes fredag den 3. november kl. 10.00.

Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der også vil fremgå af Folketingets hjemmeside.

Mødet er hævet. (Kl. 13:56).
