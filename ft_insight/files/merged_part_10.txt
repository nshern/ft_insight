

33. møde

Onsdag den 15. marts 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

(Se nedenfor).

2) Eventuelt: 1. behandling af lovforslag nr. L 55:

Forslag til lov om ændring af sundhedsloven og lov om social service. (Bemyndigelse til at indføre lavere medicintilskudsgrænser i 2023 m.v.).

Af indenrigs- og sundhedsministeren (Sophie Løhde).

(Fremsættelse 14.03.2023).

1) Til udenrigsministeren af:

Peter Skaarup (DD)

Mener ministeren, at det aktuelt har indflydelse på Danmarks internationale image, at Danmark arbejder videre med planerne om at etablere et modtagecenter for asylansøgere i et tredjeland og om at gøre det i Rwanda, jf. regeringsgrundlaget, og i givet fald hvordan?

(Spm. nr. S 285 (omtrykt). Medspørger: Susie Jessen (DD)).

2) Til udenrigsministeren af:

Trine Pertou Mach (EL)

Hvordan mener ministeren at det tjener »legitime sikkerhedspolitiske interesser« at eksportere dansk våben- og militærmateriel til Saudi-Arabien, som begår massive krigsforbrydelser i Yemen, der har skabt verdens største humanitære katastrofe, og hvor FN’s Sikkerhedsråd har vedtaget en våbenembargo mod aktører, der bidrager til konflikten, og hvad mener ministeren konkret har ændret sig, siden Danmark vedtog eksportforbuddet?

(Spm. nr. S 367 (omtrykt). Medspørger: Peder Hvelplund (EL)).

3) Til udenrigsministeren af:

Trine Pertou Mach (EL)

Hvordan vil ministeren konkret sikre, at den danske eksportlinje ikke aktivt vil bidrage til krigsforbrydelser i Yemen og undertrykkelse og forfølgelse af den saudiske og emiratiske civilbefolkning, og danske virksomheder derfor vil tjene penge på den yemenitiske befolknings lidelser?

(Spm. nr. S 368 (omtrykt). Medspørger: Peder Hvelplund (EL)).

4) Til indenrigs- og sundhedsministeren af:

Mette Thiesen (DF)

Hvad agter ministeren at foretage sig i lyset af de mange nylige sager om fejl, budgetoverskridelser og forsinkelser af de kvalitetsfondsstøttede supersygehusbyggerier?




(Spm. nr. S 362, skr. begr.).

5) Til kulturministeren af:

Charlotte Broman Mølbæk (SF)

Er ministeren enig i, at det er en god idé at inddrage det nationale samarbejdsforum Sangens Hus og de lokale sangkraftcentre i arbejdet med at udbrede sang, herunder morgensang, som regeringen ifølge regeringsgrundlaget ønsker?

(Spm. nr. S 361, skr. begr.).

6) Til justitsministeren af:

Torsten Gejl (ALT)

Er det stadig ministerens holdning, at en midlertidig grænsekontrol ved grænsen til Tyskland, som er begrundet i ønsket om at bekæmpe organiseret kriminalitet og militante islamister, er den rigtige beslutning, når politiet selv peger på andre løsninger i deres vurdering til Justitsministeriet?

(Spm. nr. S 235, skr. begr. (omtrykt)).

7) Til justitsministeren af:

Kim Edberg Andersen (NB)

Hvad tænker ministeren om, at tre piger på henholdsvis 8, 15 og 18 år har modtaget regninger fra Hjørring Kommune på tilsammen 165.000 kr. i kølvandet på en retssag mod kommunen, som familien ikke havde råd til at føre til ende, hvor pigerne ville have kompensation for næsten 2 års anbringelse uden for hjemmet, som det i sidste ende viste sig at der ikke var grundlag for?

(Spm. nr. S 324 (omtrykt)).

8) Til justitsministeren af:

Christina Olumeko (ALT)

Ved finansloven for 2022 afsatte den daværende regering midler til en handlingsplan mod racisme sammen med bl.a. Alternativet, men siden da er der ikke sket noget, så hvornår vil ministeren invitere til forhandlinger om initiativer til handlingsplanen mod racisme?

(Spm. nr. S 328).

9) Til miljøministeren af:

Torsten Gejl (ALT)

Hvilken holdning har ministeren til, at Miljøstyrelsen har trukket sin vejledning tilbage om miljøgodkendelser i sagen om RGS Nordic?

(Spm. nr. S 353, skr. begr.).

10) Til beskæftigelsesministeren af:

Helene Liliendahl Brydensholt (ALT)

Hvilke initiativer vil ministeren igangsætte for at begrænse den diskrimination, som etniske minoritetsborgere oplever på arbejdsmarkedet, eksempelvis i forbindelse med at søge efter læreplads eller komme til jobsamtale?

(Spm. nr. S 329).

11) Til børne- og undervisningsministeren af:

Charlotte Broman Mølbæk (SF)

Hvad er ministerens holdning til, at kommuner sender flere og flere børn med særlige behov i almindelige børnehaver, og hvad vil ministeren gøre for at sikre, at børnene får den støtte, som de har behov for, så de kan trives og udvikle sig på lige fod med andre børn?

(Spm. nr. S 349, skr. begr.).

12) Til udlændinge- og integrationsministeren af:

Samira Nawa (RV)

Hvad er ministerens holdning til, at udlændingereglerne tilskynder til ufaglært arbejde, da bl.a. lærlingetid ikke tæller med i beskæftigelseskravet for permanent opholdstilladelse?


(Spm. nr. S 348, skr. begr.).

13) Til udlændinge- og integrationsministeren af:

Mette Thiesen (DF)

Vil ministeren tilkendegive, hvad ministeren synes om, at en palæstinensisk familie har kunnet terrorisere en hel by i et årti samt smadre den gamle borgermester- og dyrlægebolig i Helsingør på kommunens regning, og i forlængelse heraf tilkendegive, om ministeren er enig i, at grænsen er nået for, hvad samfundet og skatteyderne skal finde sig i, og at der straks bør tages initiativ til at sende dem tilbage til Libanon, hvor de kommer fra?




(Spm. nr. S 364).

14) Til skatteministeren af:

Hans Kristian Skibby (DD)

Finder ministeren det rimeligt, at den planlagte kilometerafgift for lastbiler gør det dyrere at drive vognmandsforretning i yderområderne?

(Spm. nr. S 357).

15) Til uddannelses- og forskningsministeren af:

Katrine Robsøe (RV)

Regner regeringen med, at dens nye udspil »Forberedt på fremtiden I« vil gøre Danmark rigere på langt sigt?

(Spm. nr. S 355).

16) Til uddannelses- og forskningsministeren af:

Katrine Robsøe (RV)

Hvorfor mener ministeren, at hele vinteroptaget på DTU’s diplomingeniøruddannelse, hvor der ellers skulle være ansøgningsfrist den 15. marts, skal lukkes i en tid, hvor der mangler tekniske kompetencer?

(Spm. nr. S 360).

17) Til klima-, energi- og forsyningsministeren af:

Søren Egge Rasmussen (EL)

Mener ministeren, at den folkelige deltagelse i klimakampen er vigtig, og at kommunerne kan have en vigtig rolle i bestræbelserne på at opnå hurtige CO2-reduktioner, også i forhold til CO2-mål i 2025 og 2030?

(Spm. nr. S 352).

18) Til klima-, energi- og forsyningsministeren af:

Søren Egge Rasmussen (EL)

Hvad er ministerens holdning til, at der endnu ikke er givet tilladelse til, at Sønderborg Kommune kan komme videre med sine klimaplaner og realisere det kystnære havvindmølleprojekt Lillebælt Syd under åben dør-ordningen, som har været i proces siden 2007, når to andre lignende projekter ved Aflandshage og Frederikshavn har fået åbnet den lukkede dør?

(Spm. nr. S 358).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser, og på baggrund af de mange fremsættelser, skal jeg undlade at læse titlerne op:

Indenrigs- og sundhedsministeren (Sophie Løhde):

Lovforslag nr. L 56 (Forslag til lov om ændring af sundhedsloven. (Udvidelse af fristen for retten til udvidet frit sygehusvalg i forbindelse med somatisk behandling)).

Erhvervsministeren (Morten Bødskov):

Lovforslag nr. L 57 (Forslag til lov for Færøerne om gennemførelse af restriktive foranstaltninger over for Rusland og Belarus. (Gennemførelse af regler om restriktive foranstaltninger)) og

Lovforslag nr. L 58 (Forslag til lov om ændring af sundhedsloven. (Udvidelse af fristen for retten til udvidet frit sygehusvalg i forbindelse med somatisk behandling)).

Udlændinge- og integrationsministeren (Kaare Dybvad Bek):

Lovforslag nr. L 59 (Forslag til lov om kompensation til naboer omkring Udrejsecenter Kærshovedgård).

Beskæftigelsesministeren (Ane Halsboe-Jørgensen):

Lovforslag nr. L 60 (Forslag til lov om ændring af lov om Arbejdsmarkedets Fond for Udstationerede og barselsloven. (Udmøntning af Dansk Arbejdsgiverforening og Fagbevægelsens Hovedorganisations aftale om principper for justering af Arbejdsmarkedets Fond for Udstationerede m.v.)).

Skatteministeren (Jeppe Bruus):

Lovforslag nr. L 61 (Forslag til lov om ændring af lov om et indkomstregister, opkrævningsloven og skatteindberetningsloven. (Sanktionstiltag omfattet af tredje etape af reform af skattekontrollen)).

Transportministeren (Thomas Danielsen):

Lovforslag nr. L 62 (Forslag til lov om ændring af jernbaneloven og lov om DSB. (Revision af visse regler på jernbaneområdet)).

Social- og boligministeren (Pernille Rosenkrantz-Theil):

Lovforslag nr. L 63 (Forslag til lov om ændring af lov om social service. (Hurtigere og mere fleksibel hjælp og støtte til borgere med en hastigt fremadskridende sygdom)) og 

Lovforslag nr. L 64 (Forslag til lov om ændring af lov om social service, lov om retssikkerhed og administration på det sociale område, lov om forpligtende kommunale samarbejder, lov om almene boliger m.v. og lov om leje af almene boliger. (Omlægning af indsatsen mod hjemløshed og udvidelse af ordning om udslusningsboliger og indretning af bofællesskaber m.v.)).

Sólbjørg Jakobsen (LA) m.fl.:

Beslutningsforslag nr. B 71 (Forslag til folketingsbeslutning om at halvere dagpengeperioden fra 2 til 1 år).

Søren Egge Rasmussen (EL) m.fl.:

Beslutningsforslag nr. B 72 (Forslag til folketingsbeslutning om forbud mod halekupering af pattegrise).

Peter Kofod (DF) m.fl.:

Beslutningsforslag nr. B 73 (Forslag til folketingsbeslutning om skærpet straf for forsætligt drab på flere personer og gravide).

Nick Zimmermann (DF) m.fl.:

Beslutningsforslag nr. B 74 (Forslag til folketingsbeslutning om at indføre bedstes første sygedag).

Morten Messerschmidt (DF) m.fl.:

Beslutningsforslag nr. B 75 (Forslag til folketingsbeslutning om at pålægge udlændinge i Danmark et gebyr for fortsat at opholde sig i Danmark).

Franciska Rosenkilde (ALT) m.fl.:

Beslutningsforslag nr. B 76 (Forslag til folketingsbeslutning om grøn valgmulighed i alle offentlige køkkener).

Mikkel Bjørn (DF) m.fl.:

Beslutningsforslag nr. B 77 (Forslag til folketingsbeslutning om demokratisering af støtten til ngo’er og større gennemsigtighed i finanslovsbevillinger).

Lotte Rod (RV) og Martin Lidegaard (RV):

Forespørgsel nr. F 7 (Hvilke tanker gør regeringen sig om prioritering i sundhedsvæsenet, herunder af en værdig død og tidligere afslutning af behandling af terminale patienter, og mener regeringen, at vi har den rette balance mellem antallet af behandlinger og tid til og omsorg for patienterne og deres familier og dermed også ordentlige arbejdsvilkår for personalet?).

Titler på de anmeldte sager vil fremgå af www.folketingstidende.dk (jf. ovenfor).

Udenrigsministeren (Lars Løkke Rasmussen) har meddelt mig, at han ønsker i henhold til forretningsordenens § 19, stk. 4, at give Folketinget en skriftlig

Redegørelse om udvalgte internationale organisationer (OSCE, Europarådet og Østersørådet).

(Redegørelse nr. R 8).

Redegørelsen vil fremgå af www.folketingstidende.dk.

Redegørelsen vil komme til forhandling tirsdag den 28. marts 2023.

Fra statsministeren har jeg modtaget brev om,

at det efter statsministerens indstilling ved kongelig resolution af 13. marts 2023 blev bestemt, at ressortansvaret for sagen vedrørende ansøgning om partistøtte for 2023 fra Venstre, Danmarks Liberale Parti, jf. partistøttelovens § 2, overføres fra indenrigs- og sundhedsministeren til justitsministeren, idet der vil kunne rejses tvivl om indenrigs- og sundhedsministerens habilitet i forbindelse med behandlingen af sagen.

Meddelelsen vil fremgå af folketingstidende.dk (jf. nedenfor).

[»Folketingets formand

Efter min indstilling er det ved kongelig resolution af 13. marts 2023 bestemt, 

at ressortansvaret for sagen vedrørende ansøgning om partistøtte for 2023 fra Venstre, Danmarks Liberale Parti, jf. partistøttelovens § 2, overføres fra indenrigs- og sundhedsministeren til justitsministeren, idet der vil kunne rejses tvivl om indenrigs- og sundhedsministerens habilitet i forbindelse med behandlingen af sagen.

Jeg beder formanden underrette Folketinget herom.

Mette Frederiksen

/ Henrik Skovgaard-Petersen«]

Kl. 13:02

Samtykke til behandling

Formanden (Søren Gade):

Det punkt, som er opført som nr. 2 på dagsordenen, kan kun med Tingets samtykke behandles i dette møde.

Hvis ingen gør indsigelse, betragter jeg samtykket som givet.

Det er givet.

Kl. 13:02

Meddelelser fra formanden

Formanden (Søren Gade):

Jeg skal meddele, at der er kommet en medspørger, fru Susie Jessen, Danmarksdemokraterne, på spørgsmål nr. 1 til udenrigsministeren.

Det første punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:02

Formanden (Søren Gade):

Jeg giver nu ordet til hr. Peter Skaarup fra Danmarksdemokraterne, og det er et spørgsmål til udenrigsministeren.

Kl. 13:02

Spm. nr. S 285 (omtrykt)

1) Til udenrigsministeren af:

Peter Skaarup (DD) (medspørger: Susie Jessen (DD)):

Mener ministeren, at det aktuelt har indflydelse på Danmarks internationale image, at Danmark arbejder videre med planerne om at etablere et modtagecenter for asylansøgere i et tredjeland og om at gøre det i Rwanda, jf. regeringsgrundlaget, og i givet fald hvordan?

Formanden (Søren Gade):

Værsgo.

Kl. 13:02

Peter Skaarup (DD):

Mange tak. Jeg læser spørgsmålet til udenrigsministeren op: Mener ministeren, at det aktuelt har indflydelse på Danmarks internationale image, at Danmark arbejder videre med planerne om at etablere et modtagecenter for asylansøgere i et tredjeland og om at gøre det i Rwanda, jf. regeringsgrundlaget, og i givet fald hvordan?

Kl. 13:03

Formanden (Søren Gade):

Udenrigsministeren.

Kl. 13:03

Udenrigsministeren (Lars Løkke Rasmussen):

Nej.

Kl. 13:03

Formanden (Søren Gade):

Hr. Peter Skaarup.

Kl. 13:03

Peter Skaarup (DD):

Det var da kort og godt. Når vi spørger til det her, er det, fordi udenrigsministeren, måske med en anden kasket på, tidligere har udtalt sig sådan lidt kritisk over for, at man skulle etablere et sådant modtagecenter. Og helt aktuelt er det jo sådan, at vi i øjeblikket står midt i en migrantkrise i EU. Det berører ikke Danmark så meget, som det tidligere har gjort, men det kan det komme til. Men det berører i den grad nogle af de centrale lande i Europa – Østrig, Holland. Vi hører om de forhandlinger og samtaler, der er mellem Frankrig og England i øjeblikket, om, hvordan man løser udfordringerne. Og der er det klart, at set fra Danmarksdemokraternes side vil et modtagecenter i Rwanda eller et andet tredjeland være rigtig godt, for det vil betyde, at vi kan sende det signal til asylsøgere, der kommer til Danmark, at de pågældende skal opholde sig i Rwanda eller det her tredjeland.

Aktuelt er det jo sådan, at det, som nævnes i regeringsgrundlaget, også er relevant, og jeg vil lige læse det op. Der står i regeringsgrundlaget:

»Det er regeringens mål, at et modtagecenter uden for Europa etableres af EU eller i samarbejde med en række andre lande, og at det etableres et sikkert sted, der lever op til Danmarks internationale forpligtelser.«

Når spørgsmålet er superaktuelt, er det, fordi Europa-Kommissionen i går meddelte, at det ikke vil blive accepteret fra EU's side, at EU skulle etablere et sådant modtagecenter. Og der vil jeg så godt spørge udenrigsministeren: Hvad er regeringens holdning til det? Og betyder det så, at vi må se på, at regeringen skrotter initiativet om et tredjeland eller Rwanda? Eller hvor står regeringen egentlig henne i den sag?

Kl. 13:05

Formanden (Søren Gade):

Udenrigsministeren.

Kl. 13:05

Udenrigsministeren (Lars Løkke Rasmussen):

Jamen regeringen står der, hvor vi har det billede af vores asylsystem, at det på mange måder er dysfunktionelt, og det tror jeg vi ser ret ens på. Der skal udvikles nye værktøjer, og det er det, vi arbejder for at få til at lykkes i et EU-spor. EU er jo andet end Kommissionen; det er først og fremmest medlemslandene. Og der pågår en diskussion, og den tager til i intensitet nu, og det gør den bl.a. – som spørgeren er inde på – fordi vi ser nogle aktuelle asyltal i Europa, som er på det højeste niveau, vi har set, siden 2016. Der fornemmer vi også en stigende interesse for nogle af de danske tanker, som i virkeligheden er, kan man sige, inspireret af en EU-Tyrkiet-aftale, og tanken om et modtagecenter i et tredjeland handler om at bryde menneskesmuglernes kyniske model op. Det er det spor, vi er i, og det er vores hovedambition at søge at løse det på den måde.

Kl. 13:06

Formanden (Søren Gade):

Spørgeren.

Kl. 13:06

Peter Skaarup (DD):

Så skal man forstå udenrigsministerens svar sådan, at udenrigsministeren ikke gider at høre på svenskere, altså ikke gider høre på en svensk kommissær, der bare sådan ud af det blå siger, at det vil man ikke være med til, og at man vil rejse det her spørgsmål ved førstkommende lejlighed i Ministerrådet?

Kl. 13:06

Formanden (Søren Gade):

Udenrigsministeren.

Kl. 13:06

Udenrigsministeren (Lars Løkke Rasmussen):

Det er jo ikke sådan, at der er nogen, vi ikke gider at høre på. Jeg tror, vi skal høre på alle, og specielt folk, der udfylder et eller andet hverv. Men vi rejser den her sag. Altså, regeringen arbejder med den her sag i de relevante fora, og det er jo både bilateralt i forhold til andre europæiske lande, og det er også, når der kommer diskussioner i forskellige rådsformationer om, hvordan man håndterer en potentiel ny asylkrise. Det er også der, jeg siger, også med min egen personlige erfaring, at jeg fornemmer en anden tilgang til det end den tilgang, der var f.eks. tilbage i 2015.

Kl. 13:07

Formanden (Søren Gade):

Så byder jeg velkommen til medspørger fru Susie Jessen fra Danmarksdemokraterne. Værsgo.

Kl. 13:07

Susie Jessen (DD):

Tak. Tak for det også meget korte svar; og altså nej til, at det her kommer til at have indflydelse på Danmarks internationale image. Der mente ministeren noget andet inden valget, hvor ministeren jo kaldte Rwanda-projektet for symbolpolitikkens overmand. Jeg er glad for, at der nu er en anden kurs, for det er faktisk vigtigt at få etableret det her modtagecenter i Rwanda – og det var jo Socialdemokratiets store slagnummer også inden valget.

Nu kan vi jo forstå, at Europa-Kommissionen har svaret blankt nej til at overveje den her Rwanda-model – den vil ikke være med til det. Jeg kan forstå på ministeren, at der arbejdes videre med det, men når der nu er en så blank afvisning fra EU's side, hvad vil man så helt konkret gøre her fra regeringens side?

Kl. 13:08

Formanden (Søren Gade):

Udenrigsministeren.

Kl. 13:08

Udenrigsministeren (Lars Løkke Rasmussen):

Må jeg ikke bare for fuldstændighedens skyld sige, at den tidligere regerings position jo var en position om i et rent dansk spor at lave et modtagecenter i Rwanda. Den nye regerings position er at forfølge et spor, hvor man i EU-regi – eller i en kreds af lande – prøver at få den her idé løftet ind. Og det er en betydelig forskel, ikke mindst i forhold til, kan man sige, risikoen for at eksponere sig, og det er jo det, spørgsmålet handler om – altså, hvordan påvirker det vores image? Det er jo en betydelig forskel i den måde, man positionerer sig op imod resten af verden på.

Den her regering forfølger altså idéen om at se, om man kan få brudt det her dysfunktionelle asylsystem ved, at en kreds af lande innovativt tænker – inspireret af EU og Tyrkiet og den tidligere regerings tanker om et Rwanda-center – et modtagecenter i tredjeland. Det handler jo om at engagere andre lande, og derfor er det jo en diskussion, der pågår på regeringsledelsesniveau mellem statsministeren og kolleger, det pågår på mit eget niveau med kolleger; og det er jo den måde, vi forsøger at fremme den her sag på.

Kl. 13:09

Formanden (Søren Gade):

Medspørgeren.

Kl. 13:09

Susie Jessen (DD):

Tak. Hr. Peter Skaarup bragte på bane, at man kunne rejse det i Ministerrådet, altså om det kunne være en vej, man vil gå, især i lyset af den her blanke afvisning. Og ministeren nævner jo så, at det ikke er symbolpolitik, når det er, man gør det i EU-regi, men at det er symbolpolitik, når det er et nationalt anliggende. Det forstår jeg ikke helt, for et asylcenter er vel et asylcenter, uanset hvor man laver det henne?

Kl. 13:09

Formanden (Søren Gade):

Udenrigsministeren.

Kl. 13:09

Udenrigsministeren (Lars Løkke Rasmussen):

Jamen det var vel bare et spørgsmål til spørgeren selv – det behøver jeg vel ikke at kommentere på. Hvis ikke man kan se forskel på, om et land går sine fuldstændig egne veje helt alene, eller om et land forsøger at få andre lande med til en håndtering af et globalt problem, så kan man så ikke se den forskel. Jeg kan godt se den forskel. Og det kan jeg også med mine egne erfaringer, når jeg ser på historiske tiltag, Danmark har gjort på et tidspunkt, hvor man kan sige, at vi var frontløbere, hvis man vil bruge det udtryk, kontra den situation, der er i Europa nu, hvor der er kommet en helt anden realisme ind i de her spørgsmål, end der var. Altså, jeg kan godt se en forskel på at gå enegang og gå i flok.

Kl. 13:10

Formanden (Søren Gade):

Vi siger tak til fru Susie Jessen – og går tilbage til hr. Peter Skaarup for et sidste spørgsmål til udenrigsministeren.

Kl. 13:10

Peter Skaarup (DD):

Tak for besvarelserne her. Jamen altså, hvis vi skal ligesom skal prøve at opsummere debatten, har vi altså haft en regering, der har haft det som politik, at man skulle lave et center uanset EU. Så kommer udenrigsministeren ind i regeringen og får så vredet armen om på regeringen og sagt, at nu skal det være et EU-spor. Nu får vi så at vide af Kommissionen, at Kommissionen ikke vil være med til et EU-spor – det kommer ikke til at ske. Altså, er det her en narresut? Vi har en migrantkrise lige nu, og udenrigsministeren står her og siger, at det skal være et EU-spor, mens Europa-Kommissionen siger, at det vil man ikke. Hvor står vi egentlig henne? Er det en narresut?

Kl. 13:11

Formanden (Søren Gade):

Udenrigsministeren.

Kl. 13:11

Udenrigsministeren (Lars Løkke Rasmussen):

Nej, det er ikke nogen narresut. Og jeg glæder mig i øvrigt over, at vi har fantastisk lave asyltal til Danmark aktuelt. Jeg tager det meget alvorligt, at der sker noget i Europa, og det tager regeringen også alvorligt. Det er jo derfor, at regeringen forsøger sig med innovative forslag, der kan bryde de her modeller og vække interesse for det ude i Europa. Og det er ikke sådan, at der står i regeringsgrundlaget, at det skal være en et hundrede procent EU-løsning, for at det eventuelt kan lade sig gøre. Det, der står i regeringsgrundlaget, er, at man vil forsøge at finde en løsning i EU eller med en kreds af andre lande, hvilket jo så i øvrigt ikke ekskluderer, hvis ingen af de spor fører nogen steder hen, at man så som en sidste udfaldsmulighed kunne tage et bilateralt eller et selvstændigt initiativ.

Kl. 13:12

Formanden (Søren Gade):

Tak, og det afslutter spørgsmålet.

Vi går til spørgsmål nr. 2, og det er ligeledes til udenrigsministeren.

Kl. 13:12

Spm. nr. S 367 (omtrykt)

2) Til udenrigsministeren af:

Trine Pertou Mach (EL) (medspørger: Peder Hvelplund (EL)):

Hvordan mener ministeren at det tjener »legitime sikkerhedspolitiske interesser« at eksportere dansk våben- og militærmateriel til Saudi-Arabien, som begår massive krigsforbrydelser i Yemen, der har skabt verdens største humanitære katastrofe, og hvor FN’s Sikkerhedsråd har vedtaget en våbenembargo mod aktører, der bidrager til konflikten, og hvad mener ministeren konkret har ændret sig, siden Danmark vedtog eksportforbuddet?

Formanden (Søren Gade):

Jeg giver nu ordet til fru Trine Pertou Mach fra Enhedslisten.

Kl. 13:12

Trine Pertou Mach (EL):

Tak for det, og spørgsmålet lyder: Hvordan mener ministeren at det tjener legitime sikkerhedspolitiske interesser at eksportere dansk våben- og militærmateriel til Saudi-Arabien, som begår massive krigsforbrydelser i Yemen i en borgerkrig, der har skabt verdens største humanitære katastrofe, og hvor FN’s Sikkerhedsråd har vedtaget en våbenembargo mod aktører, der bidrager til konflikten, og hvad mener ministeren konkret har ændret sig, siden Danmark vedtog eksportforbuddet?

Kl. 13:12

Formanden (Søren Gade):

Ministeren.

Kl. 13:12

Udenrigsministeren (Lars Løkke Rasmussen):

Tak for det. Der er sådan set mange ting, der har ændret sig i verden siden 2018 – det er der faktisk. Den sikkerhedspolitiske situation, vi befinder os i, er helt overordnet anderledes, ikke mindst udløst af Putins angrebskrig i Ukraine. Så geopolitisk befinder vi os et andet sted. Der sker også en militær oprustning i øjeblikket. Forsvarsindustrien, som har været indstillet på fredstid, skal omstilles til en ny tid, og i det billede ønsker vi, jævnfør hvad jeg lige har svaret om at gå alene og at gå i flok, ikke at stille dansk forsvarsindustri ringere end andre landes. Derfor handler det om at finde en rigtig balance mellem at have en restriktiv tilgang til eksport af våben og dual use-produkter og så at give rimelige rammer for produktion af dansk forsvarsmateriel, og det er jo så det, vi gør ved at træffe en beslutning i forhold til Saudi-Arabien, og det gælder også De Forenede Arabiske Emirater, om ikke på forhånd at sige, at uanset hvad vil vi aldrig kunne give en eksporttilladelse.

Dermed bringer vi vores udgangspunkt et sted hen, så det matcher alle andre lande i EU. Det er ikke et udtryk for, at vi nu kommer til at give eksporttilladelser. Altså, det er et udtryk for, at vi ikke siger på forhånd, at det aldrig nogen sinde kan ske. Og så vil vi fortsat have en fuldstændig restriktiv tilgang til det med afsæt i de otte kriterier, der er stillet op i Europa, som jo bl.a. skal sikre, at man ikke giver våbeneksporttilladelser, hvis der er en risiko for, at disse våben bruges til at undertrykke ens egen befolkning eller føre angrebskrig mod andre. Det er også derfor, at jeg i forhold til Saudi-Arabien – og lidt mindre i forhold til De Forenede Arabiske Emirater, men alligevel – ikke forudser, at det her vil udløse en masse eksporttilladelser.

Kl. 13:14

Formanden (Søren Gade):

Spørgeren.

Kl. 13:15

Trine Pertou Mach (EL):

Tak for svaret. Det er svært at være uenig i, at der er sket meget i verden som sådan, siden dengang man indførte det her eksportforbud. Men spørgsmålet går jo i virkeligheden mere på, hvad der er sket i Saudi-Arabien og med Saudi-Arabiens ageren i regionen, hvad der er sket af nyt i borgerkrigen i Yemen, og hvad der er sket af nyt i forhold til undertrykkelsen af befolkningen i Saudi-Arabien som sådan. Det er jo det, der har været nogle af de bagvedliggende årsager til, at man indførte det her ekstra eksportforbud fra dansk side. Derfor er spørgsmålet faktisk stadig væk relevant: Hvad er det reelt, der er sket i Saudi-Arabien og med Saudi-Arabiens ageren, der gør, at man nu mener, at man ikke som udgangspunkt skal forholde sig virkelig, virkelig kritisk til præcis Saudi-Arabiens ageren? Altså, risiciene er de samme. Saudi-Arabien er involveret i borgerkrigen i Yemen. Der er massive eksempler og massive stemmer, der fortæller om de krigsforbrydelser, Saudi-Arabien er involveret i. Så sent som i januar tæppebombede man og ramte civile, og der er al mulig grund til at tro, at man går direkte efter civile, og at det ikke sker ved et uheld. Så det er den ene ting.

Den anden ting er, at Yemen lige nu er i en virkelig, virkelig skrøbelig situation i forhold til borgerkrigen, og det sidste, der er brug for, er flere våben. Det er sådan et helt vanvittigt signal at sende til Saudi-Arabien om, at nu tænker vi egentlig, at deres ageren er fin; nu vil vi ikke som udgangspunkt have et forbud over for eksport til netop det land. Fra dansk side taler man om en international retsorden, man taler om menneskerettigheder, og vi kandiderer til FN's Sikkerhedsråd. Har vi så ikke en særlig forpligtelse til at stå på netop de her princippers side og sørge for at beskytte menneskers rettigheder? Jeg forstår stadig væk ikke, hvad baggrunden er for kursskiftet. Jeg kan konstatere, når jeg kigger i pressen, at den danske våbenindustri er glad for kursskiftet, men det kan vel ikke være forklaringen, eller hvad? Altså, er det dem, der har bedt om det, eller hvad er bevæggrunden for kursskiftet i forhold til Saudi-Arabien og Emiraterne?

Kl. 13:16

Formanden (Søren Gade):

Udenrigsministeren.

Kl. 13:16

Udenrigsministeren (Lars Løkke Rasmussen):

Jeg synes, at man totalt overfortolker, hvad det er, vi gør her, når man siger – og jeg håber, at jeg citerer rigtigt – at nu er udgangspunktet, at vi ikke vil forholde os kritisk til våbeneksport til Saudi-Arabien, der er engageret i en krig i Yemen. Det er jo ikke udgangspunktet – det er ikke udgangspunktet. Hvis man ser på det historisk, altså også før der blev taget det her fuldstændig isolerede danske skridt i 2018 ved at sige, at uanset hvad kan det aldrig komme på tale, at man eksporterer våben eller dual use-produkter til Saudi-Arabien og De Forenede Arabiske Emirater, så vil man kunne se, at der har været en ekstremt høj afslagsprocent, og det vil jeg forudse der også vil være fremadrettet. For det, vi konkret gør, når Udenrigsministeriet bliver spurgt – det er jo ikke Udenrigsministeriet, der giver eksporttilladelserne – er jo, at vi laver en konkret vurdering, og den konkrete vurdering sker med afsæt i de otte kriterier, der er opstillet i EU. Så det her handler grundlæggende om at sørge for, at vi har den samme tilgang til det her som resten af Europa, og det giver god mening i en geopolitisk situation, hvor forsvarsindustrien bliver vigtigere, og hvor det derfor også er et legitimt hensyn for en dansk regering at sige, at vi ønsker sådan set at give vores forsvarsindustri de samme rammevilkår, som man gør i Sverige og alle mulige andre europæiske lande.

Kl. 13:18

Formanden (Søren Gade):

Spørgeren.

Kl. 13:18

Trine Pertou Mach (EL):

Den beslutning, vi traf i Danmark i sin tid om at lave det her klare eksportforbud, var en virkelig vigtig politisk beslutning af nogle virkelig vigtige årsager, nemlig at Saudi-Arabien excellerer i undertrykkelse af sin egen befolkning og er dybt involveret i borgerkrigen i Yemen, som altså er verdens største humanitære katastrofe, og hvor man ved at de bevidst går efter civile mål og at de bevidst bidrager til krigsforbrydelser. Hvad er det, der har ændret sig, som gør, at vi ikke fra dansk side vil stille os et mere principielt sted end det, der er de fælles EU-politiske regler? For vi gør ikke noget modsat; vi gør bare noget ekstra.

Kl. 13:18

Formanden (Søren Gade):

Udenrigsministeren.

Kl. 13:18

Udenrigsministeren (Lars Løkke Rasmussen):

Jamen det har jeg jo allerede gjort rede for. Det er, fordi der er ingen grund til, at Danmark skal stille sig et ekstraordinært anderledes sted end resten af Europa, for det er ikke en god varetagelse af danske interesser. I den konkrete udmøntning, i den konkrete stillingtagen til eksporttilladelser kan jeg uden tøven give et tilsagn om, at vi fortsat vil have en restriktiv tilgang med afsæt i de otte kriterier, der er stillet op. Det er også derfor, jeg forudser, at det her jo ikke er starten på noget eksporteventyr til hverken Saudi-Arabien eller De Forenede Arabiske Emirater.

Kl. 13:19

Formanden (Søren Gade):

Tak for det. Jeg giver nu ordet til medspørgeren, hr. Peder Hvelplund, Enhedslisten. Værsgo.

Kl. 13:19

Peder Hvelplund (EL):

Tak for det, formand. Men, udenrigsminister, der er jo tale om et kursskifte. Det her er jo en ændring af den kurs, der har været indtil nu, altså den, der har været fra 2018 og frem til nu. Og jeg vil godt, når udenrigsministeren nu siger, at der er sket meget i den globale sikkerhedsorden siden 2018, sige, at det jo er fuldstændig rigtigt. Vi har oplevet en verden, der reelt set er blevet markant mere usikker, men det understreger jo netop behovet for, at vi så har en international retsorden. Det er jo det, der med al mulig tydelighed bliver illustreret lige nu i Ukraine, i forhold til at man skal forsvare en befolknings legitime ret til at forsvare sig mod en imperialistisk aggressor.

Men det er jo også det, der gør sig gældende, i forhold til hvordan vi så i øvrigt agerer på verdensscenen fra Danmarks side. Og der er det jo fuldstændig afgørende, hvilket også har været politikken indtil nu, at vi ikke accepterer våbeneksport til lande, som konsekvent bidrager til menneskerettighedsundertrykkelse, til kvindeundertrykkelse, til homofobi, og som også deltager aktivt i en konflikt, hvor der foregår krigsforbrydelser; og hvor der ikke hersker nogen som helst tvivl om, at Saudi-Arabien også bidrager aktivt til det. Så i lyset af den usikre situation, vi står i, har verden så ikke endnu mere brug for, at Danmark bakker op om den internationale retsorden?

Kl. 13:20

Formanden (Søren Gade):

Udenrigsministeren.

Kl. 13:20

Udenrigsministeren (Lars Løkke Rasmussen):

Vi er jo legitimt og politisk uenige, og det er vel fair nok. Jeg svarer bare på spørgsmålene og fortæller, hvad det er for en afvejning, vi har foretaget. Vi har haft slagterpistoler stående på en dansk liste, som ikke står på EU-listen, altså bare for at nævne et eksempel, et konkret eksempel.

Jeg er fuldstændig tilhænger af en international retsorden, men jeg er jo ikke nødvendigvis tilhænger af, at vi har en særlig dansk version af, hvad der skal være en international retsorden. Og det, der er regeringens position, er, at vi med fuld respekt for de kriterier, der er stillet op, og i øvrigt med en meget restriktiv fortolkning af dem, altså konkret stillingtagen til dem – det kan man også se på den praksis, der har været, i forhold til danske eksporttilladelser – ønsker at have det samme udgangspunkt som resten af Europa. Og når vi ønsker at have det samme udgangspunkt som resten af Europa, er det af de grunde, jeg har angivet før, og som jo ikke bliver hverken rigtige, forkerte eller tydelige af, at jeg bliver ved med at gentage dem.

Kl. 13:22

Formanden (Søren Gade):

Medspørgeren.

Kl. 13:22

Peder Hvelplund (EL):

Nej, men pointen er vel, at der også ligger et politisk signal i det signal, som Danmark sender nu, altså hvor vi på nuværende tidspunkt siger, at vi har haft en restriktiv fortolkning – det synes jeg selv der har været gode grunde til vi har haft – som vi nu bløder op på og siger at vi ikke mere har så meget brug for. Vi har brug for at sende det signal, at vi nu ligesom åbner op for, at man kan acceptere våbeneksport til både De Forenede Arabiske Emirater og Saudi-Arabien. Det ligger der vel et politisk signal i, og dermed ligger der også et politisk signal i, hvor Danmark stiller sig henne på den globale scene i forhold til den internationale retsorden.

Kl. 13:22

Formanden (Søren Gade):

Udenrigsministeren.

Kl. 13:22

Udenrigsministeren (Lars Løkke Rasmussen):

Altså, jeg synes, det er Enhedslisten, der sender et signal og et forkert signal, for regeringen sender ikke noget signal om at forlade en restriktiv kurs, overhovedet ikke. Vi har truffet den beslutning, at vi ikke som det eneste land i EU vil have det ufravigelige udgangspunkt, at der uanset den konkrete sag aldrig nogen sinde kan gives tilladelse til f.eks. eksport af noget dual use-udstyr til Saudi-Arabien eller De Forenede Arabiske Emirater. Og det vælger Enhedslisten så at oversætte til, at nu forlader vi enhver tanke om at være restriktive eller kere os om menneskerettigheder eller krigen i Yemen eller noget andet. Det er en total overfortolkning af det, regeringen gør.

Det, vi gør, og det, der bærer det her, er en ambition om at give den danske forsvarsindustri de samme grundlæggende rammevilkår som dem, man har i resten af Europa.

Kl. 13:23

Formanden (Søren Gade):

Tak. Vi siger tak til hr. Peder Hvelplund fra Enhedslisten, og så får fru Trine Pertou Mach fra Enhedslisten det sidste spørgsmål til udenrigsministeren.

Kl. 13:23

Trine Pertou Mach (EL):

Tak for det. Jeg tænker faktisk også, at vi lidt nærmer os et svar, nemlig at det her, som bliver kaldt legitime danske interesser, i virkeligheden er den danske våbenindustris interesser, altså at det er det, man varetager med det her skifte. For der er tale om et kursskifte, og jeg må bare konstatere, at ministeren de facto forsvarer noget, som i virkeligheden er et meget principielt og kontroversielt skifte, og ikke vil svare på, hvem der har bedt om det, men alligevel kommer til at sige det her til sidst.

Det signal, Danmark nu sender til Saudi-Arabien og Emiraterne om, at vi ikke forholder os nær så kritisk, som vi kan, uden at der er noget nyt under solen, må siges at være temmelig kompasløst. Og er det i virkeligheden det, ministeren ønsker?

Kl. 13:24

Formanden (Søren Gade):

Så er det udenrigsministeren for et afsluttende svar.

Kl. 13:24

Udenrigsministeren (Lars Løkke Rasmussen):

Men det er en total overfortolkning af det, jeg siger. Nogle, der har bedt om det, siger man. Altså, er det den måde, man laver politik på i Enhedslisten? Der mener man kun ting, folk har bedt om, eller hvad? Tænker man ikke selv, eller hvordan?

Altså, vi har lavet en vurdering af, hvad det er for en verden, vi befinder os i. Det er i øvrigt en verden, hvor forsvarsindustrien kommer til at spille en større rolle, end den har gjort – desværre. Det må man tage op med Putin og ikke med mig. Der har vi et hensyn, og det er et helt legitimt politisk hensyn, til at sikre, at vores forsvarsindustri har de samme rammevilkår som sammenlignelige lande. Det er det, det her er udtryk for.

Det vil i øvrigt være sådan, at i en konkret stillingtagen vil vi være nidkære vogtere af menneskerettigheder, af risikoen for aggression mod egen befolkning, af, om danske våben havner i hænderne på lande, der fører angrebskrig og andet; det vil vi være. Så kom tilbage og bedøm os på, hvordan vi forvalter det her. Det, vi gør her, er, at vi forlader det fuldstændig rigide, altså helt særlige danske udgangspunkt, at man i princippet ikke kan eksportere en slagterpistol.

Kl. 13:25

Formanden (Søren Gade):

Tak. Og det afslutter spørgsmålet.

Vi går videre til spørgsmål nr. 3, som ligeledes er til udenrigsministeren og ligeledes af fru Trine Pertou Mach.

Kl. 13:25

Spm. nr. S 368 (omtrykt)

3) Til udenrigsministeren af:

Trine Pertou Mach (EL) (medspørger: Peder Hvelplund (EL)):

Hvordan vil ministeren konkret sikre, at den danske eksportlinje ikke aktivt vil bidrage til krigsforbrydelser i Yemen og undertrykkelse og forfølgelse af den saudiske og emiratiske civilbefolkning, og danske virksomheder derfor vil tjene penge på den yemenitiske befolknings lidelser?

Formanden (Søren Gade):

Værsgo.

Kl. 13:25

Trine Pertou Mach (EL):

Det spørgsmål, vi skal i gang med nu, lyder:

Hvordan vil ministeren konkret sikre, at den danske eksportlinje ikke aktivt vil bidrage til krigsforbrydelser i Yemen og undertrykkelse og forfølgelse af den saudiske og emiratiske civilbefolkning, og at danske virksomheder derfor vil tjene penge på den yemenitiske befolknings lidelser?

Kl. 13:26

Formanden (Søren Gade):

Udenrigsministeren.

Kl. 13:26

Udenrigsministeren (Lars Løkke Rasmussen):

Tak for det. Det ligger i jo forlængelse af det, vi lige har diskuteret, og derfor vil jeg da gerne indlede med endnu en gang at understrege, at justeringen i tilgangen til eksport til Emiraterne og Saudi-Arabien ikke ændrer på, at Danmark stadig har en restriktiv tilgang til eksportkontrol, herunder stor opmærksomhed på risikoen for, at dansk udstyr kan blive anvendt til menneskerettighedskrænkelser eller undertrykkelse eller kan bidrage til regional ustabilitet. Situationen var så den, at vi før afviste alle ansøgninger om våbeneksport til Emiraterne og Saudi-Arabien. Nu bliver der mulighed for at imødekomme ansøgninger, der lever op til EU's kriterier. Vi har stadig en restriktiv tilgang, men vi bringer os altså på niveau med andre restriktive EU-lande som Sverige og Nederlandene.

Når Udenrigsministeriet bliver hørt om en ansøgning om våbeneksport, foretages der en konkret vurdering af formål, modtager og kontekst med udgangspunkt i EU's kriterier for eksportkontrol, og den praksis er der ingen ændringer i. Vi var inde på det før: Der er otte kriterier, bl.a. jo hensynet til menneskerettighederne, den humanitære folkeret, hensynet til regional fred, sikkerhed, stabilitet samt hensynet til køberlandets internationale adfærd, herunder i forhold til terrorisme, alliancer og respekt for international lov. Derfor vil Udenrigsministeriet fortsat nøje vurdere risikoen for, at udstyret anvendes til menneskerettighedskrænkelser, intern repression eller regionale konflikter som den i Yemen. Hvis det er tilfældet, vil Udenrigsministeriet udtale sig imod eksporten. Det er også derfor, jeg ikke forventer – åbenbart noget anderledes end Enhedslisten – at ophævelsen af det generelle eksportstop i praksis vil føre til en genoptagelse af våbeneksport til Saudi-Arabien grundet Saudi-Arabiens rolle i Yemen.

For så vidt angår Emiraterne, er der den samme restriktive linje, men her tror jeg ikke at man kan udelukke at eksport af visse former for konkret militært udstyr som f.eks. analyseudstyr og selvbeskyttelsesudstyr kan komme til at finde sted. Mit svar havner jo det samme sted som i den forrige spørgerunde: Danmark valgte i 2018 at gå enegang ved på forhånd at afvise alle ansøgninger, og det, vi gør nu, er, at vi åbner en dør lidt på klem og vurderer ansøgningerne – konkret ansøgning for ansøgning – op imod de her kriterier med, kan jeg godt love, en restriktiv tilgang.

Kl. 13:28

Formanden (Søren Gade):

Spørgeren.

Kl. 13:28

Trine Pertou Mach (EL):

Tak for det, og ja, lad os ikke gentage, hvad kan man sige, diskussionen fuldstændig parallelt med den under de foregående spørgsmål. Men jeg vil dog stadig væk også tillade mig at indlede med at sige, at den ændrede kurs jo i hvert fald ikke kan begrundes med, at der er en ny situation i Saudi-Arabien eller i Emiraterne, eller at der er en ny – det er der givetvis ikke – landeanalyse, der begrunder, at man er blevet mindre restriktiv og undertrykkende og overvågende over for sin egen befolkning. Da Danmark valgte at gå enegang, var det jo faktisk, fordi Saudi-Arabien havde pågrebet en systemkritiker og parteret vedkommende i småstykker i Tyrkiet. Det var sådan set begrundelsen for, at man valgte at gå enegang, og det synes jeg vi kan være stolte af at vi gjorde. Og det undrer mig stadig væk, at vi vælger at gøre noget andet.

Men spørgsmålet her handler om, hvordan man kan garantere, at militærudstyr fra danske virksomheder ikke bliver brugt i Yemen. Der er utrolig mange organisationer og analytikere og observatører, som påpeger, at der er en ret tæt sammenhæng mellem det, der sker i form af krigsforbrydelser og krænkelser af menneskerettighederne i Yemen, og de overgreb og den overvågning, der foregår i Saudi-Arabien. Det har en meget tæt sammenhæng med præcis noget af det her udstyr, dels det militære, selvfølgelig, dels det, man ville betegne som noget, der har dual use-muligheder. Hvordan kan man skelne mellem – når man taler om et autoritært diktatorisk regime – hvornår det her bliver brugt til noget legitimt, og hvornår det bliver brugt til netop at begå menneskerettighedskrænkelser mod og overvågning af sin egen befolkning? Hvordan kan man lige præcis i den situation, der handler om Saudi-Arabien, sikre, at danske virksomheder ikke kommer til at tjene penge på de her lidelser og kommer til at tjene penge på den her undertrykkelse? Det forstår jeg simpelt hen ikke.

Vil ministeren ikke fortælle, om man vil kunne garantere, at det militærudstyr rent faktisk ikke bliver anvendt til netop menneskerettighedskrænkelser?

Kl. 13:30

Formanden (Søren Gade):

Udenrigsministeren.

Kl. 13:30

Udenrigsministeren (Lars Løkke Rasmussen):

Det er jo svært i virkeligheden, tror jeg, at komme til at give et tilfredsstillende svar, for vi står og taler om noget, der ikke har fundet sted, fordi der jo ikke er givet nogen eksporttilladelser. Der er heller ikke nogen, der har søgt om at få en efter den her justering, hvorefter døren ikke pr. definition på forhånd er lukket. Det er jo konkret sagsbehandling – det er jo konkret sagsbehandling – og der vil være, måske, danske virksomheder, der søger om en konkret eksporttilladelse til et konkret produkt, hvor man så i Rigspolitiet, hvis det er våben, og i Erhvervsministeriet, hvis det er dual use, med afsæt i indspark fra Udenrigsministeriet vil tage stilling til, om der kan gives en eksporttilladelse. Der vil vi vogte over de her otte kriterier. Og Danmark vil fortsat, og det kan jeg godt garantere, stå i det mest restriktive hjørne af de europæiske lande sammen med Sverige og sammen med Nederlandene. Og så må man jo bedømme os på vores handlinger. Men da vi jo ikke har handlet endnu, er det jo svært både at dømme os, men det er i øvrigt også svært for mig ligesom at bevise, jeg havde nær sagt min uskyld, for der er jo ikke nogen sager.

Kl. 13:31

Formanden (Søren Gade):

Spørgeren.

Kl. 13:31

Trine Pertou Mach (EL):

Man må gå ud fra, at nogle af de afslag på eksporttilladelse, der er blevet givet tidligere – med en ny situation, med en ny mulighed for at få vurderet ønsket – nu vil føre til en genfremsættelse. Så man må i hvert fald ved en skrivebordsdiskussion kunne antage, at det, at man nu slækker på kriterierne for eksporten i den forstand, at man nu ikke længere endegyldigt siger nej til eksport til de her lande og i stedet siger, at det kan der måske godt være tale om, vil medføre, at der kunne komme nogle flere ansøgninger.

I al sin enkelhed: Hvordan vil ministeren egentlig sikre, at det her ikke aktivt kommer til at bidrage til krigsforbrydelser eller til undertrykkelse og forfølgelse af civilbefolkningen i Saudi-Arabien? For de landeanalyser, der ligger nu, må antages at være de samme, som lå dengang, og de vil formentlig desværre også være de samme, som vil ligge om et halvt år eller et helt år.

Kl. 13:32

Formanden (Søren Gade):

Udenrigsministeren.

Kl. 13:32

Udenrigsministeren (Lars Løkke Rasmussen):

En skrivebordsdiskussion? Jeg deltager ikke i nogen skrivebordsdiskussion. Altså, det her er jo sådan set et udtryk for, at vi har forladt skrivebordene og er gået ud i den virkelige verden, som ser ud, som den ser ud. Og en del af den virkelige verden er, at forsvarsindustrien desværre kommer til at skulle spille en større rolle. Det er også vigtigt, at den danske del af forsvarsindustrien får en mulighed for at spille en rolle også i udviklingen af internationale forsyningskæder, og derfor er regeringens tilgang til det, at vi ikke skal have en særlig dansk enegang. Altså, det er det, der bærer den her beslutning, som så skal omsættes i noget konkret. Men det er jo ikke på regeringens initiativ. Det er jo på virksomhedernes initiativ. Der vil foregå en helt konkret vurdering, og det, jeg kan love, er, at det bliver med en restriktiv tilgang og med fuld loyalitet over for EU's otte kriterier.

Kl. 13:33

Formanden (Søren Gade):

Jeg byder nu velkommen til en medspørger, og det bliver hr. Peder Hvelplund fra Enhedslisten.

Kl. 13:33

Peder Hvelplund (EL):

Tak for det, formand. Jeg ved ikke, om det er en skrivebordsdiskussion. Jeg synes i hvert fald, det her udvikler sig til en lidt absurd diskussion. For udenrigsministeren siger på den ene side, at det her slet ikke er udtryk for, at der er sket en politikændring; det er præcis den samme restriktive linje, man har ført tidligere, som man vil fortsætte med at føre, og de eneste, der ser signalet i det her, er åbenbart Enhedslisten.

Men på den anden side kunne det jo godt være – med al respekt – at der var andre, der også så et signal i, at Danmark nu ændrer kurs i forhold til det her. Og det er jo altså i en situation, hvor der i hvert fald er en meget skrøbelig mulighed for, at der kan opstå en eller anden form for fredsproces i Yemen. Og derfor er spørgsmålet, om det så også er det rigtige signal at sende lige nu, for det kunne jo godt ske, at der var andre, der opfattede, at der lå et signal i det, den danske regering gør, ligesom udenrigsministeren antyder at Enhedslisten gør – hvad Enhedslisten også gør.

Men det, jeg godt vil spørge udenrigsministeren om, er: Vi har jo tidligere set, at der også har været danske våbenproducenter, som har forsøgt i hvert fald at bevæge sig på kanten af den lovgivning, der har været, ved at benytte andre muligheder for at kunne eksportere våbensystemer til Saudi-Arabien og De Forenede Arabiske Emirater. Hvilken sikkerhed kan ministeren give for, at den kontrol så bliver styrket med den position, som Danmark indtager nu?

Vi har jo tidligere set, at der også har været danske våbenproducenter, som har forsøgt i hvert fald at bevæge sig på kanten af den lovgivning, der har været, ved at benytte andre muligheder for at kunne eksportere våbensystemer til Saudi-Arabien og De Forenede Arabiske Emirater. Hvilken sikkerhed kan ministeren give for, at den kontrol bliver styrket med den position, som Danmark så indtager nu?

Kl. 13:35

Formanden (Søren Gade):

Udenrigsministeren.

Kl. 13:35

Udenrigsministeren (Lars Løkke Rasmussen):

Jeg påstår ikke, at det her ikke er en justering, for selvfølgelig er det det. Altså, der er jo forskel på at sige, at vi har et fuldstændig særligt dansk totalforbud mod en hvilken som helst eksport af noget som helst, der har at gøre med våben eller udstyr, der kunne have et dual use-formål, og så at sige, at det er et synspunkt, vi forlader til fordel for en position, der matcher resten af Europas med en konkret stillingtagen. Selvfølgelig er der forskel på det.

Men det er jo ikke med afsæt i hverken at omfavne Saudi-Arabien eller De Forenede Arabiske Emirater; det er med henblik på at tage ned, at vi lever i en ny geopolitisk situation, hvor det giver mening, at også den danske forsvarsindustri på level playing field med andre lande – f.eks. Sverige og Nederlandene – som også går op i menneskerettigheder, som også er imod krigen i Yemen, og som også aktuelt understøtter en skrøbelig våbenhvile dernede. Det er jo det, der bærer det. Altså, jeg kan jo godt blive ved med at gentage mine argumenter, men bundlinjen er jo, at vi ser forskelligt på det.

Kl. 13:36

Formanden (Søren Gade):

Medspørgeren.

Kl. 13:36

Peder Hvelplund (EL):

Så vil jeg bare spørge udenrigsministeren om, hvem det så er, den her beslutning gavner, altså hvem det er, der drager fordel af den. Er det fredsprocessen i Yemen, er det det saudiske regime, er det regimet i De Forenede Arabiske Emirater, er det danske våbenproducenter? Hvem er det, den her beslutning er til gavn for? Den overvejelse må der jo så ligge, når udenrigsministeren siger, at der selvfølgelig er en grund til, at man ændrer kurs – til fordel for hvem?

Kl. 13:37

Formanden (Søren Gade):

Udenrigsministeren.

Kl. 13:37

Udenrigsministeren (Lars Løkke Rasmussen):

Det er en beslutning, der er til gavn for Danmark. Det er jo derfor, vi har truffet den. Det vil vi sikkert også i mange andre sager se forskelligt på, altså hvad der gavner Danmark bedst. Men min tilgang til det er at forholde mig med realisme til, hvilken verden det er, vi lever i, og der kan jeg få øje på, at en forsvarsindustri, der har været indstillet på fredstid, nu skal indstille sig på noget andet. Jeg kan få øje på, at der er stærke danske kompetencer; jeg kan få øje på, at det på alle måder er i Danmarks interesse, at de kompetencer bringes ligeværdigt i spil med tilsvarende kompetencer i andre europæiske lande. Det skal så afbalanceres, i forhold til at vi skal stå vagt om alle de principper, jeg er helt sikker på vi deler, om, at et styre ikke skal undertrykke dets egen befolkning og den slags ting, og det er derfor, at det her jo bliver omsat til en helt konkret stillingtagen. Og kom og kig os i kortene om et år eller deromkring, og se så på afslagsprocenterne og ansøgningsprocenterne. Jeg forudser ikke noget våbeneksporteventyr til Saudi-Arabien. Det gør jeg altså ikke.

Kl. 13:38

Formanden (Søren Gade):

Vi siger tak til hr. Peder Hvelplund. Jeg giver nu ordet til fru Trine Pertou Mach fra Enhedslisten for et afsluttende spørgsmål til udenrigsministeren.

Kl. 13:38

Trine Pertou Mach (EL):

Tak for det. Jeg medgiver, at skrivebordsbilledet muligvis ikke var helt vildt hensigtsmæssigt, men jeg ved, at udenrigsministeren også selv nogle gange snubler i billedsprog. Jeg konstaterer, at Danmark ikke er særlig begejstret for at gå enegang, og det er egentlig forunderligt, for det har vi været gode til at gøre, altså gå foran i de vigtige, progressive sager. Så må jeg også konstatere, at ministeren ikke kan svare på, hvordan man vil sikre, at kursskiftet ikke aktivt kan komme til at bidrage til menneskerettighedskrænkelser ved krigsforbrydelser, men at ministeren faktisk godt vil svare på, at det er våbenindustriens konkurrencevilkår, der står højere. Er det virkelig ministerens kompas som udenrigsminister?

Kl. 13:39

Formanden (Søren Gade):

Udenrigsministeren for en afsluttende bemærkning.

Kl. 13:39

Udenrigsministeren (Lars Løkke Rasmussen):

Jeg medgiver gerne, at jeg tit snubler i mit billedsprog, og derfor vil jeg også lade være med at bruge billeder her. Jeg vil bare sige, at jeg synes, man overfortolker det, vi gør. Vores konkrete position i forhold til de her lande og deres engagement i Yemenkrigen, hvor jeg i øvrigt også kan se forskel på Saudi-Arabien og på De Arabiske Emirater, skal jo vurderes på vores stillingtagen til de konkrete ansøgninger om eksporttilladelser, der kommer ind. Det er jo det, det skal vurderes på – det er det, det skal vurderes på.

Beslutningen om at sige, at vi på forhånd uanset hvad ikke bare slår døren i, skal vurderes på vores læsning af, hvad det er for en geopolitisk situation, Danmark befinder sig i, og hvordan vi samlet set bedst varetager landets interesser. Og så er der en klar politisk uenighed nede bag ved det, og den kan jeg godt få øje på. Efter at have orienteret Nævnet om de her spørgsmål for kort tid siden glæder jeg mig over at have en oplevelse af, at der sådan set er ret bred politisk opbakning i det danske Folketing til den linje, der er lagt her.

Kl. 13:40

Formanden (Søren Gade):

Det afslutter spørgsmålet, så vi siger tak til fru Trine Pertou Mach og siger tak til udenrigsministeren.

 Så byder vi velkommen til indenrigs- og sundhedsministeren og går til spørgsmål nr. 4, og jeg giver nu ordet til fru Mette Thiesen, Dansk Folkeparti.

Kl. 13:40

Spm. nr. S 362

4) Til indenrigs- og sundhedsministeren af:

Mette Thiesen (DF):

Hvad agter ministeren at foretage sig i lyset af de mange nylige sager om fejl, budgetoverskridelser og forsinkelser af de kvalitetsfondsstøttede supersygehusbyggerier?




Skriftlig begrundelse

Der henvises bl.a. til artiklerne »Nyt supersygehus overskrider budget som ingen andre – også åbningsdagen udskydes igen« på tv2.dk den 20. februar, »To tredjedele af taget på nyt supersygehus i Odense er lagt forkert« bl.a. på dr.dk den 6. marts og ”Sygehusbyggeri i ny kæmpeskandale – vand trænger gennem mursten: »Ærlig talt, så er jeg rigtig træt af det« på bt.dk den 8. marts.

Formanden (Søren Gade):

Værsgo.

Kl. 13:40

Mette Thiesen (DF):

Tak. Hvad agter ministeren at foretage sig i lyset af de mange nylige sager om fejl, budgetoverskridelser og forsinkelser af de kvalitetsfondsstøttede supersygehusbyggerier?

Kl. 13:40

Formanden (Søren Gade):

Ministeren.

Kl. 13:40

Indenrigs- og sundhedsministeren (Sophie Løhde):

Tak for spørgsmålet. Jeg vil gerne starte med at understrege, at det er regionerne, der er ansvarlige for sygehusbyggerierne. Dermed er det også regionerne, der har ansvaret i Danmark for at styre projekterne og i øvrigt prioritere inden for det faste budget, som der er for de enkelte projekter. Jeg kan så konstatere, at der alligevel er problemer med økonomien ved alle de seks byggerier, der stadig væk er i gang, og det er problemer, som ifølge regionerne samlet set er for store til, at de selv kan håndtere dem. Regionerne har tidligere gjort opmærksom på, at flere af byggerierne har ekstraordinære økonomiske problemer, bl.a. på grund af stigende materialepriser.

Det fremgår også af økonomiaftalen fra 2023, at regionerne kan henvende sig til Sundhedsministeriet, hvis de oplever ekstraordinære udfordringer som følge af den aktuelle situation. De problemer, vi ser nu, handler dog ikke kun om prisstigninger. Der er også tale om nogle alvorlige fejl i byggerierne. Der er ikke nogen nemme løsninger her. På den ene side er det regionerne, der har ansvaret for byggerierne, og dermed også regionerne, der skal forklare, hvordan regionerne har tænkt sig at rette op på styringen af projekterne. På den anden side har regionerne og regeringen selvfølgelig også en fælles interesse i at sikre, at de nye sygehuse bliver færdige, og at de ikke kommer til at medføre uacceptable besparelser andre steder i regionernes økonomi. Derfor er ministeriet aktuelt i dialog med regionerne om, hvad der skal til, for at regionerne kan komme i mål med deres projekter inden for de rammer, som er gældende for regionerne.

Kl. 13:42

Formanden (Søren Gade):

Spørgeren.

Kl. 13:42

Mette Thiesen (DF):

Tusind tak. Et nyt hospital i Nordsjælland skulle have været færdigt i 2020, og det kostede 4,9 mia. kr. Nu er forventningen, at det står færdigt i 2026, og at det er 43 pct. dyrere, altså estimeret samlet 6,9 mia. kr. På det nye OUH er 400 rum ramt af skimmelsvamp, to tredjedele af taget er lagt forkert, byggeriet har en budgetoverskridelse på 489 mio. kr., og åbningsdatoen er udskudt 2 år. På supersygehuset i Aalborg trænger der vand ind gennem mursten i byggeriet, 110 steder er der vand på gulvet, bl.a. på intensivstuerne, projektet er 6 år forsinket og 1,4 mia. kr. dyrere end planlagt. Tidligere har der været betongulve, der skulle brydes op, fejl i elinstallationer, kæmperegninger og bakterier i vandrør.

Er det her godt nok? Eller mener ministeren – ligesom jeg og Dansk Folkeparti – at det her simpelt hen er eksempler på inkompetence og misrøgt af danskernes penge og i øvrigt også deres helbred?

Kl. 13:43

Formanden (Søren Gade):

Ministeren.

Kl. 13:43

Indenrigs- og sundhedsministeren (Sophie Løhde):

Som jeg sagde i min indledende besvarelse, er det regionerne, der har ansvaret for sygehusbyggerierne. Og der er nogle af de problemer i forhold til de aktuelle forsinkelser, som vedrører diskussionen omkring stigninger i materialepriser – det er ligesom én diskussion i sig selv – og så er der en anden del, der bl.a. handler om styringen af de enkelte sygehusprojekter.

Det er naturligvis ikke acceptabelt, at der er så mange projekter, som er skredet i så stort et omfang. Derfor har vi jo selvsagt også et stort fokus på – og der bliver løbende fulgt op på det – at regionerne sørger for at få justeret deres projekter, og at de ikke mindst også får rettet op på styringen af projekterne.

Kl. 13:44

Formanden (Søren Gade):

Spørgeren.

Kl. 13:44

Mette Thiesen (DF):

Tak for svaret. Jeg tror godt, at ministeren kan forstå – det kan jeg i hvert fald – at der sidder rigtig mange danskere rundtomkring i landet, som undrer sig rigtig meget over, hvad deres skattekroner egentlig går til. Det virker som inkompetence i forhold til offentlige byggerier, og nu her konkret disse supersygehuse, som jo nok for de flestes vedkommende må siges ikke at være så super igen.

Mener ministeren, at det reelt er at passe på danskernes penge at være så utrolig dårlig til at bygge offentlige sygehuse, som tilfældet er? Eller mener ministeren, at der grundlæggende skal gøres noget både i forhold til udbud og til valg af leverandører?

Kl. 13:44

Formanden (Søren Gade):

Ministeren.

Kl. 13:44

Indenrigs- og sundhedsministeren (Sophie Løhde):

Nu skal min besvarelse på ingen måde tages som udtryk for, at jeg negligerer, at der er nogle sygehusbyggeriprojekter, som ikke har været og ikke bliver styret godt nok, men jeg synes, man skal passe på med at skære alle regioner og alle projekter over én kam. Jeg tror heller ikke, det for spørgeren vil være nogen hemmelighed, at der er udfordringer i såvel kommunerne som regionerne og staten i forhold til styring af byggeriprojekter. Det gælder i øvrigt også i den private sektor.

Men det er jo uacceptabelt, uanset om de aktuelle sygehusbyggerier og projekterne har været udfordret som følge af stigende priser på materialer, eller fordi man simpelt hen ikke styrer projekterne godt nok. Det skal der selvfølgelig rettes op på.

Kl. 13:45

Formanden (Søren Gade):

Fru Mette Thiesen for et afsluttende spørgsmål.

Kl. 13:45

Mette Thiesen (DF):

Jeg kan i hvert fald ikke lade være at spekulere på, om de, der byder ind på de her udbud, med vilje byder alt for lavt, vinder opgaven og så bare får tillægsbevillinger bagefter. For vi ser det jo desværre, som ministeren fuldstændig rigtigt siger, i stort set alle kommunale byggerier. Der er rigtig, rigtig mange problemer med offentligt byggeri. Altså, kunne man tænke sig, at det var en bevidst strategi? Den opfattelse tror jeg i øvrigt mange deler med mig.

Så mener ministeren, at udbudsreglerne er gode nok, og at systemet fungerer? Eller mener ministeren egentlig også, ligesom det, jeg står og siger her, at danskerne nogle gange simpelt hen virker til at blive snydt for deres egne penge?

Kl. 13:46

Formanden (Søren Gade):

Ministeren for en afsluttende bemærkning.

Kl. 13:46

Indenrigs- og sundhedsministeren (Sophie Løhde):

Tak for det. Jeg skal gøre opmærksom på, at udbudsreglerne henhører under erhvervsministeren, og at spørgsmålet derfor skal rettes til vedkommende, der er ressortminister.

I udbudsreglerne indgår der jo også, at man som led i, at der skal afgives tilbud, stiller forskellige krav i forhold til at leve op til kvalitet og en række andre hensyn med henblik på også at kunne vurdere de forskellige leverandører op mod hinanden.

Det er jo heller ikke sådan, at man bare kan få en tillægsbevilling, som spørgeren giver indtrykket af her i dag, og jeg kan jo i øvrigt yderligere oplyse, at flere af de byggerier, vi nu taler om her i salen, også er under et skærpet tilsyn i ministeriet, bl.a. som følge af de her budgetudfordringer.

Kl. 13:46

Formanden (Søren Gade):

Det afslutter spørgsmålet. Vi siger tak til fru Mette Thiesen og tak til indenrigs- og sundhedsministeren.

Vi byder nu velkommen til kulturministeren og går til spørgsmål nr. 5, og det er fra fru Charlotte Broman Mølbæk fra Socialistisk Folkeparti.

Kl. 13:47

Spm. nr. S 361

5) Til kulturministeren af:

Charlotte Broman Mølbæk (SF):

Er ministeren enig i, at det er en god idé at inddrage det nationale samarbejdsforum Sangens Hus og de lokale sangkraftcentre i arbejdet med at udbrede sang, herunder morgensang, som regeringen ifølge regeringsgrundlaget ønsker?

Skriftlig begrundelse

Sang fremmer trivsel og fællesskab. Derfor er det glædeligt, at sang er en del af regeringsgrundlaget, og at regeringen ifølge regeringsgrundlaget ønsker mere sang, herunder morgensang. Det kunne derfor også være hensigtsmæssigt at bruge ressourcerne i Sangens Hus og de mange sangkraftcentre, der er spredt rundt om i landet, til at inspirere arbejdet, f.eks. i form af workshops, konferencer og efteruddannelse af lærere. Erfaringerne viser nemlig, at det ikke er enhver forundt bare at lede sang. Eller at synge. Men vi har alle en stemme. Vi skal blot lære at have modet til at bruge den. Her har Sangens Hus en række erfaringer og værktøjer, som kunne bringes i anvendelse.

Formanden (Søren Gade):

Værsgo.

Kl. 13:47

Charlotte Broman Mølbæk (SF):

Tak for det. Er ministeren enig i, at det er en god idé at inddrage det nationale samarbejdsforum Sangens Hus og de lokale sangkraftcentre i arbejdet med at udbrede sang, herunder morgensang, som regeringen ifølge regeringsgrundlaget ønsker?

Kl. 13:47

Formanden (Søren Gade):

Ministeren.

Kl. 13:47

Kulturministeren (Jakob Engel-Schmidt):

Tusind tak for spørgsmålet. Jeg er utrolig opløftet over, at SF's ordfører også interesserer sig for morgensang. Det er noget, der ligger mig som kulturminister utrolig meget på sinde. Jeg kan informere om, at jeg så sent som i fredags besøgte Gurre Skole i Helsingør, som ligger i et meget blandet område, og den har haft stor glæde af og gode erfaringer med at indføre morgensang – det øger både trivslen og indlæringsevnen. Og på den baggrund vil jeg bestemt ikke afvise, at en organisation som Sangens Hus med succes kan blive inddraget i arbejdet med at udbrede morgensang.

Jeg skal så også være helt åben, ærlig og klar og sige, at initiativet er på vej igennem Kulturministeriet i samarbejde med andre ministerier, og vi har endnu ikke lagt os fast på, hvordan frivillighedsordningen endeligt bliver sammensat, da jeg også har en ambition om at drøfte det med Tingets kulturordførere.

Kl. 13:48

Formanden (Søren Gade):

Spørgeren.

Kl. 13:48

Charlotte Broman Mølbæk (SF):

Nu skal der ikke herske nogen tvivl om, at vi i SF faktisk er glade for de ting, som man har skrevet ind i regeringsgrundlaget, som handler om kultur – det synes vi er rigtig vigtigt – og når vi nævner morgensangen, er det også, fordi det står i regeringsgrundlaget. Vi synes også, at sang på alle mulige andre måder er vigtig.

Men når man har skrevet det ind i et regeringspapir, kan vi jo se muligheden i at se på, om vi kan bruge noget af det, der allerede virker så fremragende, som det gør, i dag. Vi ved simpelt hen, at sang fremmer trivsel og fællesskaber, og lige præcis det her initiativ med Sangens Hus og de lokale sangkraftcentre er jo noget, der har vokset sig større over tid. Allerede på godt 10 år har de spredt sig til 25 kommuner. Det betyder jo, at der i rigtig mange kommuner er et levende lokalt sangliv og kulturliv lige præcis i forbindelse med de her initiativer.

Så det er også derfor, jeg spørger ministeren i dag, om ministeren kan se, at der er en oplagt mulighed for synergi. I øvrigt ved vi også, at der bliver genereret flere penge derude, for det er jo faktisk et minimum, som staten støtter Sangens Hus med for nuværende.

Kl. 13:49

Formanden (Søren Gade):

Ministeren.

Kl. 13:49

Kulturministeren (Jakob Engel-Schmidt):

Den sidste bemærkning kan jeg jo kun erklære mig fuldstændig enig i. Man får utrolig meget kultur for meget få penge, hvilket jeg også med jævne mellemrum gør mine kolleger i regeringen opmærksom på. Og nu er det ikke, fordi vi skal gå helt i politisk symbiose her i Folketingssalen, men jeg noterer mig jo med stor tilfredshed, at fru Charlotte Broman Mølbæk finder flere af regeringens initiativer prisværdige, ligesom jeg også mener, at vi allerede har et godt samarbejde.

For at svare konkret på spørgsmålet: Sangens Hus kan komme til at spille en stor rolle, og det tænker jeg også at de lokale sangkraftcentre, dansk musik og de kulturelle skoler ude i kommunerne kan gøre.

Kl. 13:50

Formanden (Søren Gade):

Spørgeren.

Kl. 13:50

Charlotte Broman Mølbæk (SF):

Der er ingen tvivl om, at der er meget, vi godt kunne gøre sammen. Men det handler jo også om handlingens kraft, og det er lige præcis derfor, jeg står her i dag og spørger ministeren, hvad intentionen er. Der er ingen tvivl om, at på kulturområdet har vi en dårlig vane med at have en masse projekter, der ender igen, og med meget få midler, som gør det svært at udbrede dem, så lad os da bruge de positive erfaringer – det, vi ved virker, og den struktur, der allerede er. Det vil hermed være min opfordring til ministeren, og jeg håber, at ministeren kan bakke op om det i det fremtidige arbejde, vi skal lave, for netop at fremme sang for alle danskere.

Kl. 13:50

Formanden (Søren Gade):

Ministeren.

Kl. 13:50

Kulturministeren (Jakob Engel-Schmidt):

Det vælger jeg at tage lige så positivt ned, som det er sagt. I forhold til den musikhandlingsplan, vi har drøftet, og hvor jeg meget håber, at ordføreren måske også sender flere inputs – jeg ved, der allerede er kommet nogle – tænker jeg, at det er en ramme, hvor man kan prioritere økonomiske midler til morgensang. Det er sådan, at selv om Kulturministeriet har et ønske om at inddrage alle skoler frivilligt til at synge morgensang, pågår det jo i et samarbejde med børne- og undervisningsministeren. Jeg har som minister rakt ud til min kollega, og vi besøger i næste uge en skole sammen og fortsætter derefter drøftelsen af, hvordan et frivilligt projekt med inddragelse af de relevante organisationer på Kulturministeriets område og med den nødvendige økonomiske finansiering kan se ud. Så endnu en gang tak for spørgsmålet og engagementet.

Kl. 13:51

Formanden (Søren Gade):

Spørgeren for et afsluttende spørgsmål.

Kl. 13:51

Charlotte Broman Mølbæk (SF):

Mange tak for det. Jeg vil godt opfordre ministeren eller i hvert fald spørge ministeren om, om ministeren er klar til at styrke initiativer, der ikke kun fremmer morgensang – også morgensang – men en lang række andre sangprojekter, som netop Sangens Hus understøtter. Det er jo også børne- og undervisningsprojekter; det er videreuddannelse af musiklærere; det er lokale projekter, som spreder sig rigtig langt ud blandt alle de mange frivillige og på den måde understøtter det lokale kulturliv.

Kl. 13:52

Formanden (Søren Gade):

Ministeren for en afsluttende bemærkning til spørgsmålet.

Kl. 13:52

Kulturministeren (Jakob Engel-Schmidt):

Tak for det. Det vil jeg da erklære mig villig til at gøre både i handling og med kraft. Bl.a. ligger det mig stærkt på sinde, at man kan få musikuddannelse, ligegyldigt hvor i Danmark man er født og vokser op. Ordføreren er jo også bekendt med den situation, der er med MGK-centrene. Det er en udfordring, jeg ser frem til at løse, både med ordførere inden for regeringspartierne, men også de ordførere, der viser interesse for netop at udbrede musikken og den gode musiklæring over hele landet.

Kl. 13:52

Formanden (Søren Gade):

Det afslutter spørgsmålet. Vi siger tak til fru Charlotte Broman Mølbæk og tak til kulturministeren.

Vi byder velkommen til justitsministeren og går til spørgsmål nr. 6 til justitsministeren.

Kl. 13:52

Spm. nr. S 235 (omtrykt)

6) Til justitsministeren af:

Torsten Gejl (ALT):

Er det stadig ministerens holdning, at en midlertidig grænsekontrol ved grænsen til Tyskland, som er begrundet i ønsket om at bekæmpe organiseret kriminalitet og militante islamister, er den rigtige beslutning, når politiet selv peger på andre løsninger i deres vurdering til Justitsministeriet?

Skriftlig begrundelse

Spørgsmålet er stillet på baggrund af artikel i Information den 8. februar 2023: »Nye oplysninger om grænsekontrollen belaster regeringen yderligere«.

Formanden (Søren Gade):

Jeg giver nu ordet til hr. Torsten Gejl, Alternativet.

Kl. 13:52

Torsten Gejl (ALT):

Tak, formand. Er det stadig ministerens holdning, at midlertidig grænsekontrol ved grænsen til Tyskland, som er begrundet i ønsket om at bekæmpe organiseret kriminalitet og militante islamister, er den rigtige beslutning, når politiet selv peger på andre løsninger i deres vurdering til Justitsministeriet?

Kl. 13:53

Formanden (Søren Gade):

Ministeren.

Kl. 13:53

Justitsministeren (Peter Hummelgaard):

Tak for ordet, og tak for spørgsmålet. Helt kort er svaret på spørgsmålet ja. Det er min holdning, at det var den rigtige beslutning at genindføre den midlertidige grænsekontrol sidste efterår.

Den midlertidige genindførelse af grænsekontrollen skete på baggrund af truslen mod Danmark fra militante islamister og organiserede kriminelles udnyttelse af den frie bevægelighed samt også bekymringer om større migrationsstrømme i lyset af bl.a. Ruslands invasion af Ukraine. Det fremgår således bl.a. af Danmarks notifikation til Kommissionen fra den 14. oktober sidste år, at der på daværende tidspunkt var anslået at være 10,5 millioner fordrevne personer siden Ruslands invasion af Ukraine, ligesom 1,3 millioner russere var indrejst i EU. Det fremgår også, at antallet af irregulære grænsekrydsninger på Middelhavsruterne var på det højeste siden 2018, og at Østrig f.eks. havde oplevet flere registreringer af migranter, end det var tilfældet under migrationskrisen i 2015.

Hr. Torsten Gejl har begrundet spørgsmålet med en artikel bragt i Information den 8. februar, der kritiserer grænsekontrollen. Jeg er bekendt med artiklen og er også blevet foreholdt kritikken. Som det fremgår af Danmarks notifikation til Kommissionen, er det vurderingen, at betingelserne for at genindføre grænsekontrollen i en ny midlertidig periode er til stede. Det er jo selvsagt en vurdering, som regeringen lægger til grund.

Jeg synes også, det er værd at bemærke, at Danmark ikke er alene om at genindføre grænsekontrol på de indre Schengengrænser. Tyskland, Frankrig, Sverige, Norge og Østrig har nemlig også midlertidigt genindført grænsekontrol på de indre grænser.

Jeg hæfter mig desuden ved, at Europa-Kommissionen i en anden artikel i Information udtaler, at vurderingen af situationen ved de interne grænser er en pågående proces, og at Europa-Kommissionens Schengenkoordinator fortsætter sin dialog om situationen ved de indre grænser med Danmark og de andre relevante medlemsstater. Og så må vi selvfølgelig vurdere, om grænsekontrollen skal genindføres for en ny midlertidig periode, når den nuværende periode udløber.

Afslutningsvis vil jeg gerne understrege, at det er vigtigt for regeringen, at kontrollen med vores grænser tilrettelægges så hensigtsmæssigt og smidigt som overhovedet muligt og ikke skaber unødige gener for den enkelte borger.

Kl. 13:55

Formanden (Søren Gade):

Spørgeren.

Kl. 13:55

Torsten Gejl (ALT):

Som ministeren ved, er den såkaldt midlertidige grænsekontrol, som jo i virkeligheden nærmest er permanent, fordi den hele tiden bliver forlænget, til stor gene for befolkningen i grænselandet. Den besværliggør samarbejde om uddannelse og erhverv; den ødelægger kulturel udveksling og forståelse, som egentlig ellers har præget mødet mellem det tyske og det danske mindretal i grænselandet i mange år; og den er i sig selv en unødvendig rød klud i hovedet på tyskerne, som jo er dem, der får alle generne i form af lange bilkøer på deres side af grænsen.

Men er grænsekontrollen det værd? Virker den mod organiseret kriminalitet og militant islamisme? Her har Information, som ministeren ved, søgt aktindsigt i Justitsministeriets beslutningsgrundlag for at opretholde den midlertidige grænsekontrol. Her siger politiet, at i stedet for at blive ved med at opretholde grænsekontrollen kunne regeringen iværksætte andre tiltag, og det ville faktisk styrke politiets operative resultater i forhold til bekæmpelse af grænseoverskridende kriminalitet.

Nu har det så yderligere vist sig, at den midlertidige grænsekontrol er i strid med EU-retten. Allerede i april 2022 bliver Østrigs midlertidige grænsekontrol kendt som værende i strid med EU-retten. Det er relevant i Danmark, fordi Danmark den 12. november 2022 fornyede den midlertidige grænsekontrol, på trods af at Østrigs midlertidige grænsekontrol er blevet erklæret i strid med EU-retten.

Er ministeren bekendt med den EU-dom? Jeg er godt klar over, at ministeren ikke var minister på det tidspunkt, men kan ministeren oplyse, hvilken rådgivning den daværende minister har fået om EU-Domstolens dom i forbindelse med beslutningen om at forny den midlertidige grænsekontrol?

Kl. 13:57

Formanden (Søren Gade):

Ministeren.

Kl. 13:57

Justitsministeren (Peter Hummelgaard):

Der var jo en hel del spørgsmål i det spørgsmål, så lad mig bare starte med at svare på det sidste, og så må vi se, om jeg når de andre. Ja, vi er bekendt med den EU-dom, og det tager vi selvfølgelig bestik af, men jeg er også nødt til at anholde den præmis, som hr. Torsten Gejl lægger til grund for sit spørgsmål, nemlig at den nuværende midlertidige grænsekontrol i Danmark skulle være i strid med EU-retten.

Regeringen handler inden for rammerne af EU-retten, og derfor vil jeg også gerne igen understrege, at det her ikke er et område, hvor Danmark er gået enegang. Både Tyskland, Frankrig, Sverige, Norge og Østrig er alle lande, der også midlertidigt har genindført grænsekontrol på deres indre grænser.

Kl. 13:57

Formanden (Søren Gade):

Spørgeren.

Kl. 13:57

Torsten Gejl (ALT):

Kan ministeren oplyse, hvilken rådgivning ministeren selv har modtaget i forhold til at skulle forlænge den midlertidige grænsekontrol, set i lyset af at det formentlig er ulovligt, ifølge EU-retten? Og agter ministeren på den baggrund at forny grænsekontrollen til april?

Kl. 13:58

Formanden (Søren Gade):

Ministeren.

Kl. 13:58

Justitsministeren (Peter Hummelgaard):

Jamen jeg får hele tiden rådgivning, både omkring, hvordan det går nede ved grænsen, og i forhold til hvad det er for nogle personer, der bliver afvist ved grænsen. Jeg får også hele tiden rådgivning, i forhold til hvad trusselsbilledet er, hvordan det ser ud med migrationssituationen, hvordan det ser ud med den organiserede kriminalitet, og hvordan det ser ud med personer, der måske arbejder for fremmede magter. Alt det indgår selvfølgelig i overvejelserne om, hvorvidt Danmark skal forlænge den midlertidige grænsekontrol, når den nuværende udløber til maj.

Kl. 13:58

Formanden (Søren Gade):

Spørgeren for et afsluttende spørgsmål.

Kl. 13:58

Torsten Gejl (ALT):

Altså, hvor er det, ministeren så helt præcis ser en forskel på Østrig og Danmark? Hvad er forskellen mellem midlertidig grænsekontrol og midlertidig grænsekontrol? Altså, det er jo to forskellige lande, men der er en ting, der ikke er forskel på, og det er begrebet midlertidig grænsekontrol hos EU-retten. Det er selve essensen af EU-ret, at EU-retten definerer fortolkningen. Så kan man jo ikke sige, det skal fortolkes forskelligt ved den danske og den østrigske grænse, og derfor burde den danske grænsekontrol også være ulovlig, ifølge EU-retten.

Kl. 13:59

Formanden (Søren Gade):

Ministeren for en afsluttende bemærkning.

Kl. 13:59

Justitsministeren (Peter Hummelgaard):

Til allersidst vil jeg bare gentage det, jeg sagde til hr. Torsten Gejl i min indledende besvarelse, altså at der ikke er noget som helst, der tyder på, at Danmarks nuværende midlertidige grænsekontrol skulle være imod EU-retten. Som jeg også var inde på i min besvarelse, fremgår det af Danmarks notifikation til Kommissionen den 14. oktober 2022, at det er vurderingen, at betingelserne for at genindføre grænsekontrol i en ny midlertidig periode er til stede. Og det er jo selvfølgelig en vurdering, som regeringen lægger til grund.

Kl. 13:59

Formanden (Søren Gade):

Det afslutter spørgsmålet. Vi siger tak til hr. Torsten Gejl.

Så går vi til spørgsmål nr. 7, og det er ligeledes til justitsministeren, og spørgeren er hr. Kim Edberg Andersen fra Nye Borgerlige.

Kl. 13:59

Spm. nr. S 324 (omtrykt)

7) Til justitsministeren af:

Kim Edberg Andersen (NB):

Hvad tænker ministeren om, at tre piger på henholdsvis 8, 15 og 18 år har modtaget regninger fra Hjørring Kommune på tilsammen 165.000 kr. i kølvandet på en retssag mod kommunen, som familien ikke havde råd til at føre til ende, hvor pigerne ville have kompensation for næsten 2 års anbringelse uden for hjemmet, som det i sidste ende viste sig at der ikke var grundlag for?

Formanden (Søren Gade):

Værsgo.

Kl. 13:59

Kim Edberg Andersen (NB):

Hvad tænker ministeren om, at tre piger på henholdsvis 8, 15 og 18 år har modtaget regninger fra Hjørring Kommune på tilsammen 165.000 kr. i kølvandet på en retssag mod kommunen, som familien ikke havde råd til at føre til ende, hvor pigerne ville have kompensation for næsten 2 års anbringelse uden for hjemmet, som det i sidste ende viste sig at der ikke var grundlag for?

Kl. 14:00

Formanden (Søren Gade):

Justitsministeren.

Kl. 14:00

Justitsministeren (Peter Hummelgaard):

Tak til spørgeren. Indledningsvis vil jeg sige, at jeg ikke vil kommentere direkte på den konkrete sag, som spørgeren henviser til. Det er en afgørelse truffet af en uafhængig domstol. Men lad mig til gengæld slå fast med syvtommersøm, at børns retssikkerhed er et meget, meget vigtigt emne for mig. Vi skal altid sikre, at vores retssystem er godt og fair, ikke mindst for børn.

Spørgsmålet til mig drejer sig om sagsomkostninger, altså det beløb, som den ene part kan blive dømt til at betale til den anden part, hvis man taber en sag. Og der er gode grunde til, at reglerne om sagsomkostninger er, som de er, og det er bl.a. med til at skabe et system, hvor man ikke fører retssager uden grund, og det princip mener jeg alt andet lige er værd at fastholde. Det gælder som udgangspunkt også sager, hvor mindreårige er parter. Når det er sagt, kan reglerne sætte børnene i en svær situation. Hvis forældrene anlægger en retssag på deres børns vegne, som de hæver eller taber, så hænger børnene på regningen, hvis forældrene ikke betaler. Jeg mener, at det derfor også er relevant at diskutere børnenes position i en sådan situation, og derfor er Justitsministeriet ved at undersøge, om reglerne kan ændres, sådan at børnene ikke ender med at skulle betale sagsomkostningerne.

Det er vigtigt, at vi har styr på konsekvenserne af en eventuel regelændring, og det er derfor også nødvendigt, at vi undersøger mulighederne grundigt. Og jeg vil vende tilbage over for Folketinget, når undersøgelserne af en eventuel regelændring er afsluttet. Tak for ordet.

Kl. 14:01

Formanden (Søren Gade):

Spørgeren.

Kl. 14:01

Kim Edberg Andersen (NB):

Men nu er ministeren jo minister i en regering ledet af børnenes statsminister, og det er nu engang ministeren, der står med ansvaret for, at børn helt ned til 8-årsalderen bliver forgældet. Hvis jeg kender staten ret, tilskrives der jo nok både renter og renters rente til det her. Så når et 8-årigt barn er myndigt som 18-årig, står det her barn med en gæld på vel i omegnen af 140.000 kr., tilskrevet den her inddrivningsrente på 9,9 pct. i 10 år.

Mener ministeren, at der findes bare en eneste lille enkelt grund til, at staten med børnenes statsminister i spidsen ikke stopper med at forgælde helt små børn?

Kl. 14:02

Formanden (Søren Gade):

Ministeren.

Kl. 14:02

Justitsministeren (Peter Hummelgaard):

Jeg forstår på alle tænkelige måder spørgerens indignation, og jeg vil heller ikke lægge skjul på, at det også er en indignation, jeg selv deler. Men jeg tror, at det er meget, meget vigtigt, at jeg som justitsminister ikke udtaler mig om den konkrete sag. Til gengæld rejser den konkrete sag jo selvfølgelig en mere principiel problemstilling, og jeg har også i min indledende besvarelse sagt, at jeg sådan set er åben over for at ændre reglerne om, i hvilket omfang sagsomkostningerne kan overføres til børnene. Når Justitsministeriet har afsluttet den gennemgang af reglerne – og eventuelt, hvordan man vil kunne ændre reglerne – så vender jeg tilbage til Folketinget.

Kl. 14:03

Formanden (Søren Gade):

Spørgeren.

Kl. 14:03

Kim Edberg Andersen (NB):

Ministeren har nu erklæret sig enig i – faktisk ligesom hans forgænger – at det er et problem, men et eller andet sted mener ministeren tydeligvis ikke, at en 8-årig med en uoverskuelig gæld er mere alvorligt, end at det ligesom skal syltes i undersøgelser. Er det sådan, jeg skal forstå ministerens svar?

Kl. 14:03

Formanden (Søren Gade):

Ministeren.

Kl. 14:03

Justitsministeren (Peter Hummelgaard):

Nej, det er ikke sådan, man skal forstå min besvarelse. Lad mig gøre det helt klart: Altså, jeg synes ikke, at børn skal ende i en situation, hvor de skal betale et stort beløb, fordi der er anlagt en retssag. Det er også af samme årsag, at vi nu har sat gang i et arbejde, hvor vi ser på, hvordan reglerne kan ændres. Min intention er klart, at hvis der er grundlag for at ændre reglerne, vil vi også gerne ændre reglerne.

Kl. 14:04

Formanden (Søren Gade):

Spørgeren for et afsluttende spørgsmål.

Kl. 14:04

Kim Edberg Andersen (NB):

Hvis jeg forstår det her korrekt, læner staten sig sådan lidt tilbage og vil måske, måske ikke stoppe med at sætte små børn i en uoverskuelig gæld. Jeg har nok lidt svært ved at se, hvorfor ministeren ikke vil agere meget hurtigere på det her, for lige nøjagtig i sager med børn må man sige, at det er vores alle sammens ønske, at de får den bedst mulige start på livet. Her gør vi lige nøjagtig det modsatte: Vi sætter børn i gæld til staten. Og så kan de ellers starte deres voksenliv med at betale af på noget, som er åbenlyst urimeligt.

Kl. 14:04

Formanden (Søren Gade):

Ministeren for en afsluttende bemærkning.

Kl. 14:04

Justitsministeren (Peter Hummelgaard):

Jeg tror, at spørgeren skal høre, hvad jeg siger. Jeg deler sådan set synspunktet om, at det ikke er rimeligt, at børn skal bære sagsomkostningerne. Der er alle mulige historiske forklaringer på, hvorfor reglerne har været, som de er, men nu er vi nået frem til den erkendelse, at det ikke er rimeligt, og det er også derfor, vi har igangsat et arbejde, der ser på, hvordan man kan ændre de regler. Når det arbejde er færdigt og afsluttet, vil jeg selvfølgelig vende tilbage til både spørgeren, men også resten af Folketinget for at få en dialog om, om vi så ikke også skal få ændret reglerne.

Kl. 14:05

Formanden (Søren Gade):

Det afslutter spørgsmålet. Vi siger tak til hr. Kim Edberg Andersen.

Vi går til spørgsmål nr. 8, som ligeledes er til justitsministeren. Jeg byder velkommen til spørgeren, som er fru Christina Olumeko fra Alternativet.

Kl. 14:05

Spm. nr. S 328

8) Til justitsministeren af:

Christina Olumeko (ALT):

Ved finansloven for 2022 afsatte den daværende regering midler til en handlingsplan mod racisme sammen med bl.a. Alternativet, men siden da er der ikke sket noget, så hvornår vil ministeren invitere til forhandlinger om initiativer til handlingsplanen mod racisme?

Formanden (Søren Gade):

Værsgo.

Kl. 14:05

Christina Olumeko (ALT):

Tak. Ved finansloven for 2022 afsatte den daværende regering midler til en handlingsplan mod racisme sammen med bl.a. Alternativet, men siden da er der ikke sket noget, så hvornår vil ministeren invitere til forhandlinger om initiativer til handlingsplanen mod racisme?

Kl. 14:06

Formanden (Søren Gade):

Justitsministeren.

Kl. 14:06

Justitsministeren (Peter Hummelgaard):

Tak for spørgsmålet. Og tak til formanden for ordet. Jeg vil gerne starte med understrege, at racisme ingen steder hører hjemme i det danske samfund, og den skal bekæmpes i alle dens grimme afskygninger.

Jeg kan oplyse, at regeringen vil arbejde videre på en handlingsplan mod racisme, som forventes lanceret i løbet af 2023. Handlingsplanen skal bekæmpe racisme bredt i samfundet, og vi vil derfor have en bred tilgang i arbejdet med handlingsplanen og se på initiativer, der favner alt fra arbejdsmarked og undervisning til kulturliv og hadforbrydelser. De relevante ministerier vil nu arbejde videre med mulige initiativer i en handlingsplan mod racisme, og jeg skal i den forbindelse bemærke, at der før folketingsvalget var indledende drøftelser med aftalepartierne, ligesom Justitsministeriet jo har holdt et lyttemøde, hvor en række organisationer og interessenter på området har givet deres input til en handlingsplan mod racisme.

Jeg er glad for, at vi nu kan fortsætte arbejdet med handlingsplanen, og jeg håber også, at vi med handlingsplanen kan være med til at styrke bekæmpelsen af racisme i samfundet. Tak for ordet.

Kl. 14:07

Formanden (Søren Gade):

Spørgeren.

Kl. 14:07

Christina Olumeko (ALT):

Tak til ministeren for svaret. Jeg er glad for at høre, at arbejdet er i gang – bedre sent end aldrig, fristes man til at sige, her over et år efter at midlerne blev afsat.

Vi har jo masser af dokumentation for omfanget at diskrimination mod minoritetsetniske danskere. Dobbelt så mange lønmodtagere med minoritetsetnisk baggrund oplever diskrimination på arbejdsmarkedet; FN's særlige observatør for oprindelige folks rettigheder har netop kritiseret Danmark for, at inuit oplever strukturel racisme i mødet med de danske myndigheder; og Institut for Menneskerettigheder har belyst, hvordan minoritetsetniske danskere udsættes for etnisk profilering af politiet.

Jeg vil gerne spørge ministeren, om forligspartierne bag finansloven for 2022 vil blive inviteret med ind til forhandlingerne om initiativerne.

Kl. 14:08

Formanden (Søren Gade):

Ministeren.

Kl. 14:08

Justitsministeren (Peter Hummelgaard):

Først og fremmest vil jeg sige, at jeg jo fuldstændig deler den problemformulering, som spørgeren lister op. Vi har i alle mulige forskellige afskygninger et problem med racisme i det danske samfund, og det ville være både forkert og naivt at påstå det modsatte. Spørgeren nævner en række eksempler, og jeg kunne også selv nævne nogle eksempler – det kunne f.eks. være spørgsmålet om adgang til nattelivet for unge mennesker.

Jeg kan ikke på nuværende tidspunkt oplyse nærmere om, hvad tidsplanen i forhold til handlingsplanen er, andet end at sige, at det er konkluderet i regeringen, at vi selvfølgelig arbejder videre med det, og at vi forventer, at det bliver lanceret, og at vi gerne vil inddrage så brede dele af Folketinget som overhovedet muligt, men at det jo selvfølgelig også tager sit afsæt i de partier, der var med til at aftale handlingsplanen i forbindelse med finansloven for 2022.

Kl. 14:09

Formanden (Søren Gade):

Spørgeren.

Kl. 14:09

Christina Olumeko (ALT):

Tak til ministeren. Det er et meget glædeligt svar. Vi er i Alternativet i hvert fald klar til at være i yderligere dialog med regeringen om initiativerne. Vi er meget glade for at høre, at regeringen har tænkt sig at fortsætte arbejdet. Tak.

Kl. 14:09

Formanden (Søren Gade):

Ministeren for en afsluttende bemærkning.

Kl. 14:09

Justitsministeren (Peter Hummelgaard):

Det glæder mig, og jeg håber, at vi kan inddrage så brede dele af Folketinget som overhovedet muligt. Men jeg synes, at ordførerens tilkendegivelse her er positiv, og det vil jeg selvfølgelig tage med videre i arbejdet.

Kl. 14:09

Formanden (Søren Gade):

Det afslutter spørgsmålet, og vi siger tak til fru Christina Olumeko og tak til justitsministeren.

Vi går nu videre til spørgsmål nr. 9, og vi byder velkommen til miljøministeren.

Kl. 14:09

Spm. nr. S 353

9) Til miljøministeren af:

Torsten Gejl (ALT):

Hvilken holdning har ministeren til, at Miljøstyrelsen har trukket sin vejledning tilbage om miljøgodkendelser i sagen om RGS Nordic?

Skriftlig begrundelse

Spørgeren henviser til artiklen »Heunicke vender rundt i miljøsag og kommune ånder lettet op« af 6. marts 2023 fra TV2.

Formanden (Søren Gade):

Jeg giver nu ordet til hr. Torsten Gejl fra Alternativet.

Kl. 14:09

Torsten Gejl (ALT):

Tak, formand. Hvilken holdning har ministeren til, at Miljøstyrelsen har trukket sin vejledning tilbage om miljøgodkendelser i sagen om RGS Nordic?

Kl. 14:10

Formanden (Søren Gade):

Ministeren.

Kl. 14:10

Miljøministeren (Magnus Heunicke):

Tak for spørgsmålet. Altså, min holdning er den, at vores miljømyndigheder selvfølgelig altid skal følge gældende ret. Det siger jo sig selv. Og det er sådan, at Miljø- og Fødevareklagenævnet for nylig har truffet afgørelse om, at Miljøstyrelsens vejledning på nogle punkter ikke er i overensstemmelse med reglerne.

I den situation – altså hvor der er kommet en ny fortolkning af regler fra vores klagenævn – har ministeriet anbefalet, at vi suspenderer vejledningen, og den anbefaling har jeg fulgt. Der er så brug for nu, at ministeriet får analyseret den nye afgørelse grundigt, og fagfolkene i ministeriet, altså juristerne osv., er ved at blive klogere på, hvilke konsekvenser det får, men vi har selvfølgelig suspenderet dele af vejledningen i den her periode.

Det er jo så vores kommuner, som træffer afgørelser, og som selvfølgelig skal gøre det i overensstemmelse med gældende regler og domme. De skal så også følge den nye afgørelse – og helt konkret er det, der spørges til, jo Slagelse Kommune, som konkret skal tage højde for den nye afgørelse i forbindelse med revurderingen af RGS Nordics miljøgodkendelse.

Den har så også konsekvenser for mange andre kommuner og mange andre sager rundtom i landet, og jeg har forståelse for, at det her ikke er nogen let situation at stå i som kommune. Derfor kan jeg sige, at Miljøministeriets folk er i fuld gang med at analysere afgørelsen, så vi kan hjælpe forskellige kommuner rundtom i landet med fortolkningen af reglerne. Og så snart ministeriets analyse er færdig, melder vi ud, og vi orienterer også Folketinget herom.

Min holdning er altså, at det er rigtigt at suspendere dele af vejledningerne, og så kan juristerne jo så se på, hvilke konsekvenser afgørelsen har – om den betyder, at vi skal ændre vores vejledninger – og en hurtig afklaring har høj prioritet. I mellemtiden vil ministeriet og Miljøstyrelsen selvfølgelig være behjælpelige med rådgivning.

Kl. 14:11

Formanden (Søren Gade):

Spørgeren.

Kl. 14:11

Torsten Gejl (ALT):

Jamen tak til ministeren for at handle på det her. Der har jo været udledt forurenet spildevand fra den norske olieindustri i Agersø Sund i 25 år, og det udledes faktisk stadig væk, mens vi står her og taler. Nu stopper det tilsyneladende, fordi Miljøstyrelsen har trukket den vejledning tilbage, som har vejledt Slagelse Kommune til at give tilladelse til at udlede forurenet spildevand med tungmetaller, PFOS, hormonforstyrrende stoffer osv. i Agersø Sund.

Men hvis vejledningen er trukket tilbage, må det jo betyde, at Miljøstyrelsen og Miljøministeriet er i tvivl om, hvorvidt vejledningen er lovlig ifølge EU's vandrammedirektiv. Og hvis det ikke er lovligt, må der jo være blevet udledt spildevand ulovligt i godt 20 år i Agersø Sund, og det må der være nogle der er ansvarlige for.

Mit spørgsmål til ministeren er: Hvem er ansvarlig for det? Hvordan skal de stilles til ansvar? Og er det de samme myndigheder, der skal betale for oprensning og genopretning af Agersø Sund?

Kl. 14:12

Formanden (Søren Gade):

Ministeren.

Kl. 14:12

Miljøministeren (Magnus Heunicke):

Jeg forstår udmærket godt det her spørgsmål. Altså, vi har fagfolk i ministeriet, der er ved at vurdere de juridiske konsekvenser af den her nye afgørelse, og det er sådan, at miljøbeskyttelsesloven indeholder regler om, hvornår en tilsynsmyndighed har pligt til at revurdere en miljøgodkendelse og eventuelt skærpe vilkår. Det gælder jo f.eks., hvis der er kommet nye oplysninger om forureningens skadelige virkning – det kan også være andre ting. Så jeg forstår godt, der er brug for at kende konsekvenserne af det her, men jeg er nødt til at respektere, at vi har jurister, der knokler på højtryk for at lave de her analyser, før vi kan komme med et mere præcist svar.

Kl. 14:13

Formanden (Søren Gade):

Spørgeren.

Kl. 14:13

Torsten Gejl (ALT):

Men hvis der er risiko for, at udledningen er ulovlig, forstår ministeren så godt, hvis de lokale beboere omkring sundet og i øvrigt alle andre, der gerne vil passe på vores indre farvande, har svært ved at forstå, at udledningen foregår lige nu? Vil det ikke være relevant, at ministeren efter den her samtale tager sin telefon og undersøger alle muligheder for at stoppe udledningen lige nu?

Kl. 14:13

Formanden (Søren Gade):

Ministeren.

Kl. 14:13

Miljøministeren (Magnus Heunicke):

Jeg forstår det udmærket godt. Jeg har jo også selv mødtes med naboer i de konkrete tilfælde. Men jeg tror også, at vi er enige om, at der kan være en række andre tilfælde, som er lignende eller har nogenlunde samme karakter. Derfor har jeg meget, meget stor forståelse for det, men jeg er ked af det – jeg er nødt til at respektere, at vi har jurister, der er i gang med at arbejde på højtryk på det. Og det er jo dem, der skal klæde mig på, i forhold til hvad jeg kan sige, hvad vi kan vurdere, og hvad konklusionen er. Og det her er så nyt, at jeg er nødt til at respektere, at det arbejde lige skal gøres færdigt, før jeg kan svare konkret på det.

Kl. 14:14

Formanden (Søren Gade):

Spørgeren med et afsluttende spørgsmål til ministeren.

Kl. 14:14

Torsten Gejl (ALT):

I over 20 år har vi importeret spildevand fra den norske olieindustri som affald til bortskaffelse. Så fandt man ud af, at det var forbudt. Nu fortsætter man importen og den medfølgende udledning af forurenet spildevand, fordi man kan nyttiggøre et par procent af spildevandet. Hvad tænker ministeren om det, og forstår ministeren godt, at det ikke giver mening for særlig mange andre end Miljøstyrelsen og Miljøministeriet?

Kl. 14:15

Formanden (Søren Gade):

Ministeren med en afsluttende bemærkning.

Kl. 14:15

Miljøministeren (Magnus Heunicke):

Jeg tror, at jeg har redegjort flere gange for min holdning til, at vi skal være langt bedre til at beskytte vores havmiljø, som er under et stort pres. Jeg er nødt til at sige, at situationen nu er den, at det handler om en konkret virksomhed, som miljøgodkendes hos en konkret myndighed, og der er jeg nødt til at respektere, at vi har lighed for loven, og alle virksomheder skal være sikre på, at de behandles fuldstændig ens i Danmark. Det sker også her. Det vil sige, at mit ansvar er, at vores jurister er på sikker grund, når de arbejder med det her. Derfor vil jeg ikke gå ind i den konkrete sag, men tage det ansvar på mig som minister og sikre, at ministeriets juridiske vurderinger også på baggrund af den nye sag kan holde vand.

Kl. 14:15

Formanden (Søren Gade):

Det afslutter spørgsmålet. Vi siger tak til hr. Torsten Gejl og tak til miljøministeren.

Vi går videre til spørgsmål nr. 10 og byder velkommen til beskæftigelsesministeren.

Kl. 14:15

Spm. nr. S 329

10) Til beskæftigelsesministeren af:

Helene Liliendahl Brydensholt (ALT):

Hvilke initiativer vil ministeren igangsætte for at begrænse den diskrimination, som etniske minoritetsborgere oplever på arbejdsmarkedet, eksempelvis i forbindelse med at søge efter læreplads eller komme til jobsamtale?

Formanden (Søren Gade):

Jeg giver nu ordet til fru Helene Liliendahl Brydensholt fra Alternativet.

Kl. 14:15

Helene Liliendahl Brydensholt (ALT):

Tak skal du have. Hvilke initiativer vil ministeren igangsætte for at begrænse den diskrimination, som etniske minoritetsborgere oplever på arbejdsmarkedet, eksempelvis i forbindelse med at søge efter læreplads eller komme til jobsamtale?

Kl. 14:16

Formanden (Søren Gade):

Ministeren.

Kl. 14:16

Beskæftigelsesministeren (Ane Halsboe-Jørgensen):

Jeg vil godt starte med at takke spørgeren for at sætte fokus på det her emne. Justitsministeren svarede på et lignende spørgsmål fra en af partifællerne lige før og slog et slag for, at regeringen går rigtig meget op i det her, men også, at tanken omkring en handlingsplan mod diskrimination fortsat også lever, og at det er et arbejde, der er i fuld gang.

På beskæftigelsesområdet er det jo ret vigtigt lige til at starte med at slå fast, at det allerede er helt og aldeles imod loven at diskriminere og at lave forskelsbehandling på baggrund af etnicitet. Det er jo ikke det samme, som at det ikke er rigtigt, at det foregår, og der vil jeg godt understrege, at det er fuldstændig uacceptabelt, og jeg mener også, det er dumt i en situation, hvor vi ved, at det her er talenter, vi går glip af. Og når det for nogles vedkommende også er i situationer, hvor man mangler arbejdskraft, er det decideret at skyde sig selv i foden at fravælge nogle alene på grund af etnicitet eller navn.

Men det sætter sig jo selvfølgelig også i en oplevelse af ikke at have lige så let adgang eller at høre til på samme måde som andre, og derfor er det et fokus, som ikke bare jeg, men hele regeringen tager meget alvorligt, og som vi også ser med alvor på, og som jeg også løbende vil tage op med arbejdsmarkedets parter. For når loven er der, er det i sidste ende arbejdsgivers ansvar, at der ikke bliver diskrimineret. Det sker bare stadig, og derfor er det også noget, som vi politisk vedvarende skal have fokus på. Så tak for at bidrage til det i dag.

Kl. 14:17

Formanden (Søren Gade):

Spørgeren.

Kl. 14:17

Helene Liliendahl Brydensholt (ALT):

Tak. Som ministeren jo også siger her, er det imod loven at diskriminere på arbejdsmarkedet, og det sker bare stadig. En undersøgelse har vist, at mennesker med mellemøstligt klingende navne i gennemsnit skal sende 53 pct. flere ansøgninger end folk med danskklingende navne trods de samme kompetencer.

Derfor kunne jeg godt tænke mig at spørge ministeren, om ministeren ikke med udgangspunkt i de her tal kan se, at der kan være noget ræsonnement i at anonymisere jobansøgninger. Det kunne f.eks. være på de offentlige arbejdspladser, hvor vi bare kunne tage initiativ til det rent politisk.

Kl. 14:18

Formanden (Søren Gade):

Ministeren.

Kl. 14:18

Beskæftigelsesministeren (Ane Halsboe-Jørgensen):

Jeg synes faktisk, når vi kigger med et bredt perspektiv ud over samfundet, at diskrimination jo desværre ikke er noget, der kan afgrænses til arbejdsmarkedet eller til uddannelser eller til nattelivet, men at det går på tværs, og derfor synes jeg også, det er fornuftigt, at de mange forskellige idéer, der måtte være, også fra spørgeren og spørgerens parti, kommer ind i arbejdet med en handlingsplan.

Så vil jeg i hvert fald herfra bare signalere, præcis ligesom min kollega justitsministeren lige for lidt siden gjorde det, at regeringen tager det alvorligt, og at den meget gerne arbejder videre med det arbejde, vi allerede i fællesskab har besluttet skal sættes gang.

Kl. 14:19

Formanden (Søren Gade):

Spørgeren.

Kl. 14:19

Helene Liliendahl Brydensholt (ALT):

Tak. Der skal ikke herske nogen tvivl om, at vi i Alternativet er enormt glade for, at regeringen nu også har sagt, at regeringen vil arbejde videre med den her handlingsplan mod racisme. Men der er bare et kæmpeproblem lige nu og her. En undersøgelse fra Københavns Kommune fra 2021 viser, at 44 pct. af unge københavnere mellem 18 og 29 år med ikkevestlig oprindelse har oplevet at blive diskrimineret på jobbet inden for det seneste år. Det er et kæmpestort antal, og det er en stigning på 37,5 pct. på 3 år.

Så mener ministeren ikke, at de her statistikker er et tydeligt bevis på, at der er diskrimination på arbejdspladsen? Og hvordan vil ministeren sådan mere konkret gøre noget ved det nu og her, så vi ikke skal vente på en handlingsplan?

Kl. 14:19

Formanden (Søren Gade):

Ministeren.

Kl. 14:19

Beskæftigelsesministeren (Ane Halsboe-Jørgensen):

Jeg tror både, vi skal lave en handlingsplan, og at jeg også skal have dialogen med arbejdsmarkedets parter, men derudover vil jeg også godt slå et slag for, at der i de helt konkrete tilfælde er en mulighed for at klage til Ligebehandlingsnævnet, at man, hvis man oplever at blive forskelsbehandlet på baggrund af bl.a. etnisk oprindelse, så altid kan klage, og at det er gratis at klage til nævnet, som kan træffe afgørelse i sagen, og at man på ryggen af at få medhold kan få en økonomisk godtgørelse.

Så vi bliver også nødt til at stå på, at loven i dag siger, at det er ulovligt, og at der faktisk er muligheder for at løfte det, hvis man har nogle helt konkrete oplevelser. Jeg ønsker mig, at der ikke er nogen, der har de oplevelser i fremtiden, og det er både et politisk ansvar, og det er et arbejdsgiveransvar, men vi har også bredt set i samfundet et behov for at tale om det her, og det bidrager spørgsmålet i dag til. Så endnu en gang tak.

Kl. 14:20

Formanden (Søren Gade):

Spørgeren med et afsluttende spørgsmål.

Kl. 14:20

Helene Liliendahl Brydensholt (ALT):

Selv tak, og nu talte ministeren så om konkrete eksempler, så nu vil jeg komme med et meget konkret og nyligt eksempel, og ministeren har givetvis også hørt om det. Det er et opslag, der gik viralt på de sociale medier, slået op af en frustreret mor, som med et skærmbillede kunne vise, at hendes 19-årige søn Jibreel blev afvist til en læreplads som elektriker på grund af sin minoritetsetniske baggrund. Og i afvisningen stod der, citat:

»Vi søger faktisk en som dig i forhold til hvor langt du er i uddannelsen. Men Vi må desværre sige nej til dig. Grundet en lidt vild start her på året også skal vi helst have en der er dansk etnisk og det er grundet mange af vores ældre kunder osv.« 

Senere har en række uddannelsesvejledere udtalt, at det er en kendt sandhed, at rigtig, rigtig mange unge oplever racisme, når de f.eks. skal søge læreplads, og bliver forskelsbehandlet og afvist bare på grund af deres navn. Så hvordan gør de her historier indtryk på ministeren? Og kan ministeren ikke komme lidt tættere på nogle mere konkrete tiltag, der kan gøres? For det er virkelig mange unge, det her rammer.

Kl. 14:21

Formanden (Søren Gade):

Ministeren med en afsluttende bemærkning.

Kl. 14:21

Beskæftigelsesministeren (Ane Halsboe-Jørgensen):

Jamen med en afsluttende bemærkning, hvor der jo ikke er meget tid til at folde alle de konkrete greb ud, vil jeg i hvert fald bare slå fast, at jeg synes, det er helt forkert, når der bliver diskrimineret på baggrund af etnicitet. Jeg er både bekymret for, hvad det gør ved vores arbejdsmarked, men også hvad det gør ved den enkelte. Jeg vil godt slå et slag for, at der er mulighed for gratis at klage til Ligebehandlingsnævnet, og jeg vil også, ligesom justitsministeren også har gjort det tidligere i dag, bekræfte, at det fortsat er et fokus og et arbejde, der er helt centralt for regeringen.

Kl. 14:22

Formanden (Søren Gade):

Tak for det, og det afslutter spørgsmålet. Vi siger tak til fru Helene Liliendahl Brydensholt og tak til beskæftigelsesministeren.

Vi går til spørgsmål nr. 11 og byder velkommen til børne- og undervisningsministeren.

Kl. 14:22

Spm. nr. S 349

11) Til børne- og undervisningsministeren af:

Charlotte Broman Mølbæk (SF):

Hvad er ministerens holdning til, at kommuner sender flere og flere børn med særlige behov i almindelige børnehaver, og hvad vil ministeren gøre for at sikre, at børnene får den støtte, som de har behov for, så de kan trives og udvikle sig på lige fod med andre børn?

Skriftlig begrundelse

Der henvises til artiklen »Kommuner sender flere og flere børn med særlige behov i almindelige børnehaver« bragt den 9. februar 2023 på DR’s hjemmeside.

Formanden (Søren Gade):

Jeg giver nu ordet til fru Charlotte Broman Mølbæk fra Socialistisk Folkeparti.

Kl. 14:22

Charlotte Broman Mølbæk (SF):

Tak for det. Hvad er ministerens holdning til, at kommuner sender flere og flere børn med særlige behov i almindelige børnehaver, og hvad vil ministeren gøre for at sikre, at børn får den støtte, som de har behov for, så de kan trives og udvikle sig på lige fod med andre børn, jævnfør artiklen på dr.dk fra den 9. februar 2023 »Kommuner sender flere og flere børn med særlige behov i almindelige børnehaver«?

Kl. 14:22

Formanden (Søren Gade):

Ministeren.

Kl. 14:22

Børne- og undervisningsministeren (Mattias Tesfaye):

Tak for spørgsmålet, der handler om min holdning til, at kommunerne sender flere og flere børn med særlige behov i almindelige børnehaver, sådan som det fremgår af en artikel på dr.dk. Jeg har også forsøgt at svare skriftligt på spørgsmålet, som har nogenlunde den samme ordlyd, og i det svar skriver jeg, at jeg har en forventning om, at kommunerne overholder de regler, der gælder. Og jeg har i øvrigt i svaret redegjort for de regler, der gælder.

Der findes ikke en fast formel for, hvornår et barn med behov for støtte kan optages i et alment dagtilbud, eller hvornår barnet skal tilbydes hjælp og støtte via en plads i et såkaldt særligt dagtilbud efter serviceloven. Det vil altid bero på en konkret vurdering af de lokale forhold i kommunen, herunder det konkrete barns særlige og specifikke behov for støtte, og de kompetencer, ressourcer og den viden, der er til rådighed i det almene dagtilbud i kommunen m.v. Det vil derfor være forskelligt fra kommune til kommune, om et barn, der har behov for støtte, kan rummes i kommunens almene dagtilbud.

Når det så er sagt, vil der selvfølgelig være børn, der på grund af betydelig og varigt nedsat fysisk og psykisk funktionsevne har et behov for særlig støtte, behandling eller andet, som ikke kan gives i et alment dagtilbud. Her er kommunerne forpligtet til at tilbyde de pågældende børn hjælp og støtte efter serviceloven, f.eks. via en plads i et særligt dagtilbud, et specialtilbud, så barnet kan få den særlige støtte og behandling, som barnet har brug for.

Udgangspunktet er, at børn skal integreres i de almene børnefællesskaber, hvis barnets behov for støtte kan tilgodeses her, hvor det jo handler om, at barnet skal trives og udvikle sig. Samtidig vil der selvfølgelig være børn, hvis behov for støtte og behandling m.v. kræver noget mere og noget andet, end almene dagtilbud kan tilbyde, hvor barnets behov for støtte kun kan tilgodeses i et specialtilbud. Alt det vil bero på en konkret vurdering. Tak for ordet.

Kl. 14:24

Formanden (Søren Gade):

Spørgeren.

Kl. 14:24

Charlotte Broman Mølbæk (SF):

Jeg er enig med ministeren i, at der ikke er én enkelt formel for, hvordan det her kan lade sig gøre. Jeg er enig med ministeren i, at det skal bero på en individuel vurdering, men det, som den her artikel, jeg henviser til, taler ind i, er en problematik, vi har set over længere tid. Et af problemerne er, at vi får flere og flere børn med særlige behov; vi kan se, at der er store stigninger i antallet af børn med diagnoser. Vi har flere børn, der er i mistrivsel. Flere og flere børn får også skolevægring, dvs. at de slet ikke kommer i skole. Og mange af de her problemer starter jo allerede tidligt i dagtilbuddene.

Det, den her artikel så også taler om, og som mange også fortæller om, er, at man neddrosler de specialtilbud, man har; man neddrosler den specialiserede faglighed, som netop er så vigtig, for at barnet i virkeligheden får den rigtige støtte og behandling for at kunne trives og udvikles som et menneske på lige fod med alle andre børn i den her verden. Så når man neddrosler den specialiserede viden og den specialiserede faglighed og på den måde laver almindelige tilbud, uden at der er den rigtige støtte og afskærmning af de her børn, jamen så er det, at de her børn kommer til at stå rigtig svært. Og det er jo det, nogle af de her forældre kommer til at råbe vagt i gevær over for.

VIVE udtaler i artiklen, at det er et ressourcespørgsmål, og i virkeligheden står der jo inde på Undervisningsministeriets egen hjemmeside, at dagtilbud skal sørge for, at børn, herunder børn med nedsat fysisk og psykisk funktionsevne, får den nødvendige støtte, omsorg og læring i tilbud, og det hører jeg også at ministeren understreger. Vi ser bare en praksisglidning derude, hvor børnene ikke får den rigtige støtte. Det har vi også hørt fra pædagogernes fagforening, BUPL. Så jeg vil gerne høre ministeren om, hvad ministeren vil gøre i praksis for rent faktisk at stoppe den her glidning derude, så vi sikrer, at børnene rent faktisk får den hjælp, de har behov for.

Kl. 14:27

Første næstformand (Leif Lahn Jensen):

Ministeren.

Kl. 14:27

Børne- og undervisningsministeren (Mattias Tesfaye):

Jeg er meget enig i, at formålet er, at børnene får den støtte, de har behov for. Som spørgeren ved bedre end mig, er kommunernes økonomi også presset; man sidder hvert efterår og vurderer, hvad pengene skal gå til. Og vi skal passe på, at vi ikke ender i en ond spiral, hvor de almindelige dagtilbud ender med at være så presset, at de ikke er i stand til at rumme børn, som burde kunne rummes i det almene, normale tilbud – måske med lidt ekstra støtte – og som derfor ender med at blive presset over i specialtilbud, hvorefter en større andel af økonomien går til specialtilbud, der presser det almene tilbud endnu mere. Det er en ond spiral at komme ind i. Derfor er jeg meget opsat på, at der skal være ressourcer og økonomi til de almene tilbud.

Kl. 14:27

Første næstformand (Leif Lahn Jensen):

Spørgeren.

Kl. 14:27

Charlotte Broman Mølbæk (SF):

Det er jeg glad for at ministeren er optaget af, for det er jeg også optaget af. For det er sådan, at rigtig mange forældre siger, at de mener, at økonomien kommer før børnene. Og kommer økonomien før børnene her i Danmark, har vi et alvorligt problem, og det er også det, der får mig til at stille ministeren yderligere spørgsmål om, hvad ministeren vil gøre. For vi ved, at kommunernes økonomi er presset, og vi ved, at de laver en masse nye sparerunder for at passe på økonomien på normalområdet. Men det bliver de her børn med de særlige behov, der i sidste ende kommer til at betale den høje pris.

Kl. 14:28

Første næstformand (Leif Lahn Jensen):

Ministeren.

Kl. 14:28

Børne- og undervisningsministeren (Mattias Tesfaye):

Jeg vil sige, at helt generelt er det min oplevelse, at med hensyn til børn, skolebørn og unge har vi faktisk behov for at få et stærkere fagligt grundlag at stå på. Meget af den viden, vi har, om, hvordan man inkluderer flere børn i de almene fællesskaber, måske med lidt ekstra støtte, er der behov for at få konsolideret og få bredt ud til danske kommuner, skoler og dagtilbud, så vi er i stand til at rumme flere børn, og så vi ikke ekskluderer for mange. Det er også af hensyn til de børn, der ikke kan rummes i de almene tilbud, og som har behov for et specialtilbud. Så vi har behov for, at de specialtilbud er til gavn for de børn, og at de ikke lige pludselig får alle mulige nye klassekammerater, som burde kunne rummes i den almindelige skole eller de almindelige dagtilbud.

Kl. 14:29

Første næstformand (Leif Lahn Jensen):

Tak. Så er det spørgeren.

Kl. 14:29

Charlotte Broman Mølbæk (SF):

Det er vigtigt, at ministeren hører, at min anke er, at vi skal passe på, at børnene ikke kommer ud på en glidebane og netop ikke får den specialiserede hjælp, de har brug for. Det behøver ikke være et specialtilbud. Jeg har selv stået med inklusion og har selv arbejdet med det derude og har set, når det har virket rigtig godt. Jeg har også set, når børn slår sig rigtig meget på det. Og det er bare noget af det, vi hører fra rigtig mange forældre: at børnene bliver ramt rigtig hårdt af, at de mangler hjælp, fordi man venter for lang tid.

Så mit spørgsmål er jo i virkeligheden: Hvordan vil ministeren sikre, at børnene får mere ret til netop at få den rigtige hjælp, og skal vi ændre på lovgivningen for det?

Kl. 14:29

Første næstformand (Leif Lahn Jensen):

Ministeren.

Kl. 14:29

Børne- og undervisningsministeren (Mattias Tesfaye):

Det vil jeg på ingen måde afvise, hverken når det handler om skolen, eller når det handler om dagtilbud. Lige nu er det mest oplagte, vi kan gøre, at sørge for, at den lov, der er vedtaget omkring minimumsnormeringer, som træder i kraft den 1. januar, faktisk også kommer til at fungere efter hensigten, herunder at vi får uddannet flere voksne som pædagoger, så det ikke kun handler om antallet af hænder, men også om, hvor mange uddannede der er omkring vores børn. Jeg er rigtig glad for, at det vil fremgå af regeringens finanslovsforslag, som bliver fremlagt i næste uge, at der kommer en ordentlig pose penge til, at voksne kan tage en merituddannelse som pædagog, så pædagogmedhjælpere kan få sig en uddannelse i en voksen alder uden at skulle gå alt for langt ned i indtægt.

Kl. 14:30

Første næstformand (Leif Lahn Jensen):

Så siger vi tak til spørgeren og tak til børne- og undervisningsministeren.

Vi går videre til spørgsmål nr. 12, som er til udlændinge- og integrationsministeren. Også velkommen til ham og til spørgeren, fru Samira Nawa fra Radikale Venstre.

Kl. 14:30

Spm. nr. S 348

12) Til udlændinge- og integrationsministeren af:

Samira Nawa (RV):

Hvad er ministerens holdning til, at udlændingereglerne tilskynder til ufaglært arbejde, da bl.a. lærlingetid ikke tæller med i beskæftigelseskravet for permanent opholdstilladelse?


Skriftlig begrundelse

Der henvises til artiklen »Hvis Azad Ibrahim Ali begynder som lærling, bliver hans håb om permanent ophold udskudt i otte år« bragt i Politiken den 7. marts 2023.


Første næstformand (Leif Lahn Jensen):

Værsgo.

Kl. 14:30

Samira Nawa (RV):

Hvad er ministerens holdning til, at udlændingereglerne tilskynder til ufaglært arbejde, da bl.a. lærlingetid ikke tæller med i beskæftigelseskravet for permanent opholdstilladelse?

Kl. 14:31

Første næstformand (Leif Lahn Jensen):

Ministeren.

Kl. 14:31

Udlændinge- og integrationsministeren (Kaare Dybvad Bek):

Tak for spørgsmålet. Jeg er bekendt med Politikens artikel, som der henvises til i begrundelsen, og det, som jeg er citeret for dér, er spørgsmålet om, om lønnet praktik bør tælle med som beskæftigelse i sager om permanent opholdstilladelse, og det er selvfølgelig en overvejelse, som jeg er opmærksom på. Det er måske lige en stramning at sige, at det tilskynder til ufaglært arbejde, men permanent opholdstilladelse er ikke og skal jo heller ikke være noget, som man venter på og får automatisk. Det er noget, som man skal opnå, hvis man opfylder de betingelser, som er vedtaget her i Folketinget. Det betyder selvfølgelig ikke, at jeg ikke godt kan se, at det er frustrerende, hvis man ønsker at opnå permanent ophold, at man skal vente i lang tid, men det ændrer ikke på, at med de gældende regler vil nogle kunne opfylde kravene tidligere end andre, og sådan vil det være, uanset hvordan man gør det.

Regeringen har fremlagt et regeringsgrundlag, der er baseret på tillid mellem partier, der har forskellige holdninger, prioriteter og historiske rødder, og derfor er det indholdet af regeringsgrundlaget, der står øverst på min to do-liste. Det betyder selvfølgelig ikke, at jeg ikke godt kan forstå, at man kan være skuffet over, at der er nogle ting, som den tidligere regering gerne ville i mål med, men som vi ikke kunne nå, fordi der blev udskrevet folketingsvalg.

Kl. 14:32

Første næstformand (Leif Lahn Jensen):

Så er det spørgeren.

Kl. 14:32

Samira Nawa (RV):

Tak, og tak til ministeren for svaret. Jeg mener faktisk ikke, at det er en stramning at sige, at man tilskynder til ufaglært arbejde, for reglerne er jo på den måde, at hvis man vælger at uddanne sig, mens man er på midlertidigt ophold, så udskyder man sin mulighed for at få permanent opholdstilladelse, fordi der jo netop er indbygget et beskæftigelseskrav, og det beskæftigelseskrav er ikke opfyldt, hvis man er i uddannelse. Det ved ministeren selvfølgelig godt. Og derfor er det selvfølgelig en tilskyndelse til, at det er bedre at tage et ufaglært arbejde og dermed hurtigere opnå en permanent opholdstilladelse. Hvem vil ikke hellere have permanent tryghed omkring sin tilværelse end hvert halvandet år at skulle forlænge sin midlertidige opholdstilladelse?

Når det her er vigtigt for mig og for Radikale Venstre, handler det også om de unges trivsel, fordi den her konstante midlertidige situation, man står i, er kilde til mistrivsel. Den er kilde til usikkerhed blandt især unge mennesker. Og så er der jo også et argument omkring arbejdskraft og manglen på arbejdskraft, også gerne uddannet arbejdskraft, som vi har her i landet. Jeg mødtes f.eks. i mandags med en ung mand på lige knap 30 år, som var i gang med at uddanne sig til folkeskolelærer, som er noget, jeg tænker både ministeren og jeg er enige om er en ressource, vi har brug for. Jeg er glad for, at han trods det pres vælger at uddanne sig frem for at tage et ufaglært arbejde.

Jeg har et opfølgende spørgsmål til ministeren. Ordfører for et af regeringspartierne Mohammad Rona har f.eks. udtalt følgende i en artikel i Politiken omkring, at lærlingetid skulle kunne tælle med:

»Det er noget, vi skal gøre noget ved, og det er noget, vi kommer til at gøre noget ved«.

Og der vil jeg egentlig bare gerne bede ministeren bekræfte ordføreren Mohammad Ronas udsagn om, at det her faktisk er noget, man kommer til at gøre noget ved.

Kl. 14:34

Første næstformand (Leif Lahn Jensen):

Ministeren.

Kl. 14:34

Udlændinge- og integrationsministeren (Kaare Dybvad Bek):

Jeg vil i hvert fald bekræfte, at det er det, som Moderaternes ordfører har sagt, og jeg lytter selvfølgelig altid, også til ordførerne for regeringspartierne, men der er jo en vis båndbredde i et ministerium. Det tror jeg også spørgeren ved, i og med at spørgeren selv har arbejdet i et ministerium. Der er et begrænset antal sager, man kan løfte på samme tid, og der er min prioritet først og fremmest de ting, som står i regeringsgrundlaget. Der har vi en række sager, også nogle, som Radikale Venstre har stor interesse i, bl.a. om familiesammenføringsregler og syriske kvinder og international arbejdskraft, som kommer først i køen. Og når vi er færdige med det, der står i regeringsgrundlaget, så begynder vi at se på, om der er andre ting, vi også skal tage op.

Kl. 14:35

Første næstformand (Leif Lahn Jensen):

Spørgeren.

Kl. 14:35

Samira Nawa (RV):

Så betyder det, at når ministeren har udtømt sin del af regeringsgrundlaget, vil han kigge på bl.a. det her omkring lærlingepraktik og på, om det kan tælle med i beskæftigelseskravet? Det er mit spørgsmål. Og så vil jeg egentlig også bare bede om en tidshorisont, for der sidder jo virkelige mennesker derude og venter på, at det her er noget, vi som Folketing tager os sammen til at vedtage.

Kl. 14:35

Første næstformand (Leif Lahn Jensen):

Ministeren.

Kl. 14:35

Udlændinge- og integrationsministeren (Kaare Dybvad Bek):

Det er nok svært for mig at give en præcis tidshorisont, men jeg vil sige, at hvis det handler om eksemplet med folkeskolelæreren, så tror jeg aldrig – i hvert fald i de udkast, som vi har arbejdet med, og som spørgerens eget parti har haft repræsentanter til at se på – det var et spørgsmål om, at enhver praktik skulle tælle med. Det var et spørgsmål om, om den lønnede praktik, man er i som f.eks. håndværker eller pædagog, skulle gøre det, og det mener jeg ikke, så vidt jeg husker, at skolelærere er i. Så der er også nogle detaljer i det, som det er vigtigt at have styr på, og den skole ville ikke optjene til permanent ophold, uanset om vi havde vedtaget det lovforslag, som det lå, eller ej.

Kl. 14:36

Første næstformand (Leif Lahn Jensen):

Spørgeren.

Kl. 14:36

Samira Nawa (RV):

Det er jeg sådan set helt med på. Set med radikale briller burde den form for uddannelse også tælle med. Men hvis vi holder os til den lønnede praktik, nævnte ministeren indledende, at der var nogle ting, som den tidligere regering havde lovet og ikke var nået igennem med, er det så stadig væk Socialdemokratiets holdning, at man gerne vil igennem med, at lønnet praktik også skulle kunne tælle med på lige fod med beskæftigelse?

Kl. 14:36

Første næstformand (Leif Lahn Jensen):

Ministeren.

Kl. 14:36

Udlændinge- og integrationsministeren (Kaare Dybvad Bek):

Det er ikke Socialdemokratiets ordfører, der står her; det er regeringens minister. Jeg mener jo det, som regeringen mener, og det er, at vi først og fremmest prioriterer vores regeringsgrundlag. Jeg må sige, at jeg også var ærgerlig over, at der blev udskrevet et folketingsvalg, men jeg tror, at spørgerens parti havde mere med det at gøre, end mit eget parti havde, i forhold til at det skulle ske på det tidspunkt. Men når man gjorde det på den måde, var der jo en del lovforslag, som så ikke kunne blive gennemført. Men jeg mener selvfølgelig det, som jeg har sagt hele tiden, nemlig at der er nogle positive ting ved det, hvis man eksempelvis tager en erhvervsuddannelse, pædagoguddannelse eller en anden uddannelse, og at det så også skal tælle med. Men det er ikke noget, der er en prioritet for mig lige nu.

Kl. 14:37

Første næstformand (Leif Lahn Jensen):

Vi siger tak til spørgeren.

Så går vi til spørgsmål nr. 13, som også er til udlændinge- og integrationsministeren, og det er af fru Mette Thiesen, Dansk Folkeparti. Velkommen.

Kl. 14:37

Spm. nr. S 364

13) Til udlændinge- og integrationsministeren af:

Mette Thiesen (DF):

Vil ministeren tilkendegive, hvad ministeren synes om, at en palæstinensisk familie har kunnet terrorisere en hel by i et årti samt smadre den gamle borgermester- og dyrlægebolig i Helsingør på kommunens regning, og i forlængelse heraf tilkendegive, om ministeren er enig i, at grænsen er nået for, hvad samfundet og skatteyderne skal finde sig i, og at der straks bør tages initiativ til at sende dem tilbage til Libanon, hvor de kommer fra?




Første næstformand (Leif Lahn Jensen):

Værsgo.

Kl. 14:37

Mette Thiesen (DF):

Tusind tak, formand. Vil ministeren tilkendegive, hvad ministeren synes om, at en palæstinensisk familie har kunnet terrorisere en hel by i et årti samt smadre den gamle borgmester- og dyrlægebolig i Helsingør på kommunens regning, og i forlængelse heraf tilkendegive, om ministeren er enig i, at grænsen er nået for, hvad samfundet og skatteyderne skal finde sig i, og at der derfor straks bør tages initiativ til at sende dem tilbage til Libanon, hvor de kommer fra?

Kl. 14:37

Første næstformand (Leif Lahn Jensen):

Ministeren.

Kl. 14:37

Udlændinge- og integrationsministeren (Kaare Dybvad Bek):

Jeg vil sige tak for spørgsmålet. Jeg vil også sige, at jeg jo ikke kan lave sagsbehandling på en familie eller konkrete personer her i Folketingssalen. Men det er et emne, som ligger regeringen meget nært, at vi skal modvirke de parallelsamfund, som findes rundtom i Danmark. Jeg tror også, det er vigtigt at sige, at parallelsamfund jo ikke behøver at være noget, der er støbt i beton eller muret i mursten; det kan også være noget, der kommer til udtryk ved en mentalitet, som står i kontrast til det samfund, vi har bygget op.

Når man som familie ikke kan finde ud af at opføre sig ordentligt og ikke respekterer grundlæggende værdier, synes jeg det er helt rimeligt at sætte spørgsmålstegn ved, hvad man så egentlig laver i Danmark. Jeg synes også, det er vigtigt i den forbindelse at holde sig for øje, at hvis der begås kriminalitet, er det selvfølgelig op til domstolene at afgøre, om der kan ske en udvisning. Men vi er selvfølgelig klar over, at rigtig mange steder i Helsingør og andre byer i Danmark foregår der en kamp for at forhindre, at en større del af lokalområdet bliver ødelagt af nogle, som ikke kan finde ud af at opføre sig ordentligt, og jeg tror, at man er naiv, hvis man forestiller sig, at vi er nået i mål med integrationen.

Jeg vil også gerne sige, som jeg har sagt før til Dansk Folkepartis ordfører, at jeg er enig i det, Marie Krarup, tror jeg det var, som var medlem af Dansk Folkeparti på det tidspunkt, sagde om, at nogle gange tager det 5 minutter at integrere sig i Danmark. Det er jeg enig i, for det handler om at beslutte sig for, at man gerne vil være en del af det danske samfund. Det er der, det starter.

Kl. 14:39

Første næstformand (Leif Lahn Jensen):

Spørgeren.

Kl. 14:39

Mette Thiesen (DF):

Det sidste her er jeg sådan set enig med ministeren i. Her har vi bare at gøre med en familie, som på ingen som helst tænkelig måde har gavnet noget som helst i Danmark. Tværtimod har den kostet danske skatteborgere rigtig, rigtig mange penge. Så sent som her forleden eller for noget tid siden var der også et debatindlæg i Helsingør Dagblad. Altså, det er faktisk noget, der berører borgerne rigtig, rigtig meget oppe i Helsingør. De kan simpelt hen heller ikke forstå, hvorfor det er, man skal blive ved at poste penge i den her familie. De har fået stillet bolig til rådighed, og de har simpelt hen ikke gjort andet end at skabe frygt, og de er dybt, dybt kriminelle.

Mener ministeren ikke reelt set, at det vil være til gavn for det danske samfund, hvis sådan en familie, som jeg nævner her, simpelt hen ryger ud af Danmark? Det kan jo ikke være nogen som helst danskere til gavn, at en så kriminel og så uintegrerbar familie, der er kommet hertil og har fået alle muligheder, simpelt hen overhovedet ikke bidrager, men tværtimod gør livet surt for både deres naboer og sådan set også for de danske skatteborgere – de gør det hele utrygt. De skal bare ud af Danmark, mener vi i Dansk Folkeparti.

Kl. 14:40

Første næstformand (Leif Lahn Jensen):

Ministeren.

Kl. 14:40

Udlændinge- og integrationsministeren (Kaare Dybvad Bek):

Jeg var i Helsingør og har set det her hus – et flot, gammelt hus, som er blevet totalt raseret. Som en, der går op i gamle bygninger, bliver jeg selvfølgelig bedrøvet over det, men jeg har også snakket med nogle af de lejere, som har boet i de boliger, som familien så er flyttet ind i efterfølgende, og det er jo nogle ret dårlige historier om det, jeg ville kalde hverdagsterror, altså at man chikanerer folk omkring sig. Så jo, jeg synes da, at hvis man har den tilgang til det danske samfund, skal man da overveje, om det giver mening at være her, eller om man måske burde finde et andet sted at have sin tilværelse. For det bringer ikke noget godt med sig.

Kl. 14:41

Første næstformand (Leif Lahn Jensen):

Spørgeren.

Kl. 14:41

Mette Thiesen (DF):

Jeg mener sådan set, at vi skal gå det skridt videre. De skal ikke omplaceres – jo, de skal omplaceres ud af Danmark, men de skal ikke omplaceres til en anden bolig. De har haft deres chance, og de har ikke bidraget med noget som helst positivt, tværtimod. Og nu kan vi jo se igen og igen, som ministeren også fuldstændig rigtigt siger, at de simpelt hen udøver det, som man ville kalde hverdagsterror.

Det seneste er så, at den yngste også er så dybt kriminel; at han simpelt hen koster så mange ressourcer for politiet, hvilket man også kan få beskrevet i en artikel fra den 3. marts i Helsingør Dagblad, og nu skal han så mentalundersøges. Mener ministeren ikke, at der må være grænser for, hvad danske skatteborgere og danske borgere generelt skal finde sig i fra fuldstændig uintegrerbare udlændinge?

Kl. 14:41

Første næstformand (Leif Lahn Jensen):

Ministeren.

Kl. 14:41

Udlændinge- og integrationsministeren (Kaare Dybvad Bek):

Jo, det skal der selvfølgelig være grænser for, og jeg har også selv som udlændingeminister gjort alt, hvad jeg kunne, for at sætte grænser for bl.a. folk, der lever på den måde og opretholder nogle normer, som er helt uden for de danske.

Men det er klart, at det at skulle udvise folk af landet jo kræver måske en udtræden af konventioner og andre ting, og det mener jeg der er en masse negative følger af. Jeg ved godt, at Dansk Folkeparti mener, at man skal gøre det. Men så længe man som parti mener, at vi skal være en del af konventionerne, er der også grænser for, hvad man kan gøre, og der synes jeg, at det at være en del af internationale forpligtelser, som små lande som Danmark har en fordel af, vejer tungere, selv om jeg udmærket forstår den sag fra Helsingør.

Kl. 14:42

Første næstformand (Leif Lahn Jensen):

Spørgeren.

Kl. 14:42

Mette Thiesen (DF):

Tak. Ja, i Dansk Folkeparti sætter vi danskernes sikkerhed og tryghed højere end forældede konventioner, da mange af dem er skrevet i en helt anden tid med et andet formål. Lige præcis med den her familie kan jeg jo så høre at ministeren sådan set er enig i udgangspunktet. Ministeren føler sig bare bundet af nogle konventioner. Det mener vi sådan set i Dansk Folkeparti overhovedet ikke man skal være. Vi mener, den her familie skal udvises af Danmark. Der er så mange domme, der er så meget hverdagsterror, som ministeren selv siger, at de på ingen måde har fortjent at leve i Danmark længere.

Kl. 14:43

Første næstformand (Leif Lahn Jensen):

Ministeren.

Kl. 14:43

Udlændinge- og integrationsministeren (Kaare Dybvad Bek):

Uden sådan at skulle sagsbehandle noget som helst synes jeg ud fra min egen oplevelse af den her sag heller ikke, at folk har fortjent det, men det er jo ikke altid sådan, det fungerer. Der kan være andre ting, der gør, at man ikke kan udvise folk. Det kan være, at man ikke har noget sted at udvise dem til. Det kan være, at det ikke er blevet takseret sådan ved en domstol, og det er jo dem, der i sidste ende afgør det. Det vil jeg ikke lave om på, og det kan jeg ikke lave om på. Det ligger uden for rammerne af, hvad jeg vil og kan gøre. Men hvis man sådan skal vurdere, om folk har fortjent det, så synes jeg da heller ikke, de har det.

Kl. 14:43

Første næstformand (Leif Lahn Jensen):

Så siger vi tak til spørgeren og tak til udlændinge- og integrationsministeren.

Så går vi til spørgsmål nr. 14 til skatteministeren, og vi siger velkommen til skatteministeren og til spørgeren, hr. Hans Kristian Skibby fra Danmarksdemokraterne.

Kl. 14:43

Spm. nr. S 357

14) Til skatteministeren af:

Hans Kristian Skibby (DD):

Finder ministeren det rimeligt, at den planlagte kilometerafgift for lastbiler gør det dyrere at drive vognmandsforretning i yderområderne?

Første næstformand (Leif Lahn Jensen):

Værsgo.

Kl. 14:43

Hans Kristian Skibby (DD):

Tak, hr. formand. Jeg vil starte med at læse spørgsmålet op for skatteministeren. Finder ministeren det rimeligt, at den planlagte kilometerafgift for lastbiler gør det dyrere at drive vognmandsforretning i yderområderne?

Kl. 14:44

Første næstformand (Leif Lahn Jensen):

Ministeren.

Kl. 14:44

Skatteministeren (Jeppe Bruus):

Tak for det. Regeringen har jo med regeringsgrundlaget sat det mest ambitiøse klimamål for Danmark nogen sinde. Hvis Danmark skal leve op til det mål, er der selvfølgelig også behov for en omstilling af den tunge vejtransport. Derfor ønsker vi fra regeringens side at indføre en ny kilometerbaseret og CO2-differentieret vejafgift for lastbiler, der kan bidrage til denne omstilling.

En kilometerbaseret vejafgift indebærer både incitamenter til den grønne omstilling og er en mere præcis beskatning af lastbiltrafikkens andre påvirkninger af omgivelserne. Det kan f.eks. være slid på vejnettet, ulykker, støj, luftforurening og bidrag til trængsel. Afgifter på lastbiltrafik er i dag fastsat betydeligt under disse omkostninger for samfundet. Med en kilometerbaseret vejafgift indføres der i højere grad en afgiftsbetaling ud fra et forureneren betaler-princip, hvilket vil afspejle sig i en større afgiftsbetaling, jo længere der køres med en lastbil.

Regeringen ønsker et sammenhængende Danmark, hvor der er gode vilkår for at drive virksomhed i hele landet. Den nye vejafgift forventes at øge transportomkostningerne, som udgør en lille del af de samlede omkostninger. Vejafgiften forventes derfor også at få meget begrænsede konsekvenser for lokalisering af virksomheder i Danmark. Vejafgiften vil desuden blive differentieret efter lastbilens CO2-udledning. Nulemissionslastbiler som f.eks. ellastbiler vil derfor betale mindst i afgift. Vognmænd, der har et stort kørselsbehov, f.eks. 100.000 km om året, forventes at kunne få en årlig besparelse på op mod ca. 100.000 kr. ved at køre en ellastbil frem for en lastbil på f.eks. diesel.

Ud over implementeringen af vejafgiften ønsker regeringen at implementere ændringer i de nationale regler om vægt og dimensionering af lastbiler. Det indebærer en effektivisering af vejgodstransporten til glæde for transporterhvervet og bidrager med CO2-reduktioner. Samtidig hermed mindsker det de erhvervsøkonomiske omkostninger.

Endelig er det værd at nævne, at udenlandske lastbiler på lige fod med danske lastbiler skal betale den nye afgift for kørsel i Danmark. Vejafgiften vil dermed ikke påvirke konkurrencen negativt for danske vognmænd i forhold til udenlandske vognmænd.

Kl. 14:46

Første næstformand (Leif Lahn Jensen):

Tak. Så er det spørgeren.

Kl. 14:46

Hans Kristian Skibby (DD):

Tak til ministeren for besvarelsen. Grunden til, at vi fra Danmarksdemokraternes side har valgt at stille det her spørgsmål, er, at vi selvfølgelig er interesseret i, hvad der kommer til at ske sådan rent konkret i forhold til branchen og de dialoger, der er i øjeblikket, også i forhold til at gennemføre den aftale, som den tidligere regering jo indgik i juni 2022, om en kilometerbaseret vejafgift for lastbiler. Og der er der sådan set efter Danmarksdemokraternes vurdering tre forskellige konkrete problemstillinger.

Den ene er, at man ikke kommer med den indsats, der kræves i forhold til 2025. Der vurderer vi ikke, at branchen overhovedet vil være kapabel til at kunne levere og få leveret nye køretøjer, elinstallationsgrej og alt muligt andet teknisk udstyr i så stor en udstrækning, at det kan eliminere den konkurrencemæssige ændring, det vil medføre for i hvert fald nogle af de her vognmænd.

Den anden er i forhold til investeringsudfordringen. Vognmænd er jo afhængige af kunder, men de er også afhængige af driftsregnskaber, og de er også afhængige af kreditfacilitering fra deres banker og andre steder. Og der vurderer vi også, at det vil blive vanskeligt i forhold til de her omtalte mange tusinde vognmænd.

Så er der også som det tredje en lokalitetsudfordring. Det er den, jeg tager lidt udgangspunkt i i det spørgsmål, jeg har stillet til skatteministeren. Det handler jo netop om, at der efter vores opfattelse jo også kommer en skævvridning af det geografiske Danmark, når en vognmand f.eks. er placeret længere væk fra der, hvor der bor flest kunder – det kunne f.eks. være uden for hovedstadsområdet – og nogle af dem bor i landdistrikter, nogle bor eksempelvis på Djursland, og hvis man skal til at betale mere for at køre derhen, hvor kørslen typisk er, ja, så vil udgiften jo også geografisk ramme mere nogle steder end andre. Og det er det, jeg egentlig gerne vil have ministeren til at reflektere lidt mere over, måske også inden der kommer en aftale.

Kl. 14:48

Første næstformand (Leif Lahn Jensen):

Ministeren.

Kl. 14:48

Skatteministeren (Jeppe Bruus):

Jamen hvis det er sådan i dag, at du bor langt væk og dermed har længere kørsel i din lastbil, ja, så har du også øgede omkostninger, både i forhold til slitage på lastbilen, men selvfølgelig også til brændstof osv. Så det forhold ændrer sig ikke – vi kan jo ikke minimere afstanden.

Vi har nu fra regeringens side præsenteret en model over for Folketingets partier, og vi vil så også præsentere den over for offentligheden, når vi er færdige med dialogen med partierne, og der vil man kunne se, at der er en differentiering, som jeg også var inde på i min besvarelse her. Så jo mere klimavenlig en bil man kører i, jo mindre er afgiften.

Så er det jo rigtigt, at i den tid, det tager at omstille sig, vil man formentlig overvælte den ekstra omkostning, som afgiften vil udgøre, på priserne i forhold til det gods, man transporterer.

Kl. 14:49

Første næstformand (Leif Lahn Jensen):

Tak. Så er det spørgeren.

Kl. 14:49

Hans Kristian Skibby (DD):

Tak. Men det sidste kræver jo netop, at man dels kan få finansieret de ting, som ministeren skitserer, i branchen – der skal jo være nogle, der tør kreditfacilitere virksomheder – dels skal der være mulighed for, at man kan få leveret de nye lastbiler osv. inden for den grænse, der er. Hvis man diskuterer eksempelvis 1. januar 2025 som en startdato, er det dér, hvor vi i Danmarksdemokraterne er mere betænkelige ved det, end ministeren og regeringen øjensynligt er. Og der synes jeg jo, at det måske kunne være interessant at få ministeren til at belyse den del af det – også i forhold til bl.a. den besvarelse, vi har fået, af spørgsmål nr. 98.

Kl. 14:50

Første næstformand (Leif Lahn Jensen):

Så er det ministeren.

Kl. 14:50

Skatteministeren (Jeppe Bruus):

Jamen det er klart, at når du laver en differentieret afgift, så det er billigere at køre i en ellastvogn end en lastvogn, der er drevet af diesel, så får du også det, der populært sagt med et engelsk udtryk hedder en bedre businesscase, altså et regnestykke for, at det bedre kan betale sig at investere i en ellastvogn stedet for en lastvogn, der kører på diesel. Og det vil sige, at afgiften virker på den måde, at det motiverer til, at du køber noget, som forurener noget mindre. Det er jo et helt grundlæggende princip for mange af de her tiltag, vi laver for at nå 70-procentsmålsætningen, at jo mere du forurener, jo mere kommer du til at betale. Og så er det rigtigt, at der er en lidt lang investeringshorisont for lastvogne, men hvis man tager ud og besøger f.eks. Volvo i Taastrup, vil man også blive overrasket over, hvor hurtigt den udvikling egentlig går.

Kl. 14:50

Første næstformand (Leif Lahn Jensen):

Spørgeren.

Kl. 14:50

Hans Kristian Skibby (DD):

Jo, men med al respekt vil jeg sige til ministeren, at jeg jo også synes, vi skal tage udgangspunkt i virkelighedens verden. Og det er jo, at hvis man kigger på opgørelsen over den vognpark, vi har i Danmark i 2023, ovre fra Danske Vognmænd – jeg er selv uddannet speditør og følger lidt med på området og i branchen – er der altså omkring 43.000 indregistrerede lastbiler i Danmark. Og måske kan en håndfuld af dem – en håndfuld – fuldt ud betegnes som ellastbiler, der kan få den høje afgiftsfritagelse, altså den lave kilometerafgift. Anser ministeren det som værende en rimelig procentdel, når det faktisk er promiller?

Kl. 14:51

Første næstformand (Leif Lahn Jensen):

Ministeren.

Kl. 14:51

Skatteministeren (Jeppe Bruus):

Altså, det her udspringer jo af noget andet og meget større, nemlig at de fleste af os også er enige om, at vi skal omstille det her samfund, så vi simpelt hen ikke forurener, så vi kan overlade en god planet til vores børn og børnebørn, og så vi kan gøre noget ved den klimakrise, der er. Og hvis ikke vi gør det i alle sektorer i det her samfund, skal vi gøre det mere på f.eks. landbrug eller på industri, hvis ikke vi også er villige til at forcere den grønne omstilling i vores transportsektor. Og der tror jeg bare på – og det kan jo godt være, det er, fordi jeg er skatteminister – at afgifter virker forstået på den måde, at det sådan set giver et bedre regnestykke for den enkelte vognmand og måske fører til, at han udskifter sin lastvogn lidt hurtigere, end han ellers ville have gjort, og at han også foretager nogle investeringer, så økonomien bliver bedre på sigt.

Kl. 14:52

Første næstformand (Leif Lahn Jensen):

Så siger jeg tak til spørgeren og tak til skatteministeren.

Vi går til spørgsmål nr. 15  til uddannelses- og forskningsministeren. Velkommen til ministeren, og velkommen til spørgeren, fru Katrine Robsøe fra Radikale Venstre.

Kl. 14:52

Spm. nr. S 355

15) Til uddannelses- og forskningsministeren af:

Katrine Robsøe (RV):

Regner regeringen med, at dens nye udspil »Forberedt på fremtiden I« vil gøre Danmark rigere på langt sigt?

Første næstformand (Leif Lahn Jensen):

Værsgo.

Kl. 14:52

Katrine Robsøe (RV):

Tak for det. Regner regeringen med, at dens nye udspil »Forberedt på fremtiden I« vil gøre Danmark rigere på længere sigt?

Kl. 14:52

Første næstformand (Leif Lahn Jensen):

Ministeren.

Kl. 14:52

Uddannelses- og forskningsministeren (Christina Egelund):

Tak for spørgsmålet. Jeg tror faktisk, det er et spørgsmål, som økonomerne også synes er et godt spørgsmål. Vi har et godt og stærkt uddannelsessystem i Danmark. Vores velstand bygger i meget høj grad på det, og vi har universiteter i verdensklasse, og det skal vi værne om. Så er der også nogle udfordringer. Regeringen foreslår derfor som en del af udspillet »Forberedt på fremtiden I« en ambitiøs universitetsreform, der skal tage hånd om de uløste problemer og forberede vores børn og unge på fremtiden. Det gør vi, fordi vi tror på, at reformen, som Reformkommissionen også har peget på, har potentiale til at gøre Danmark til et stærkere og rigere samfund – både fordi det skaber nye, mere fleksible universitetsveje med gode muligheder for at vende tilbage og uddanne sig mere, og fordi vi investerer betydeligt i kvaliteten af uddannelserne.

Vi foreslår også som en del af udspillet, at dem, som kender uddannelserne bedst, og dem, som skal gøre brug af dem i fremtiden, involveres tæt i udviklingen af dem, bl.a. fordi vi ved, at det er afgørende med en stærk implementering, og at den er afgørende for reformens potentiale for netop at løfte velstanden.

Så foregår der en fagøkonomisk diskussion af udspillets effekter på produktivitet og velstand. Jeg har noteret mig, at der er en udbredt enighed om, at det er svært at regne på reformens samlede langsigtede effekter, og at det hænger sammen med, at det er en stor reform med mange ikke tidligere afprøvede tiltag. Jeg er så ikke tilhænger af, at vi kun kan lave større forandringer i samfundet, hvis vi i forvejen kan regne os frem til, hvad det præcis betyder ned til den allermindste detalje. Hvis man lægger det til grund, begrænser vi os kun til at lave justeringer, før det hele er lavet om, og på den måde får vi måske aldrig taget ægte hånd om de store uløste problemer, og derfor har regeringen valgt at lægge det her udspil frem.

Kl. 14:54

Første næstformand (Leif Lahn Jensen):

Spørgeren.

Kl. 14:54

Katrine Robsøe (RV):

Vi havde jo faktisk i dag en høring i Uddannelses- og Forskningsudvalget om lige præcis forslaget om at skære massivt ned i længden på op til halvdelen af alle kandidatuddannelserne. Der var mildest talt en god slat skepsis blandt oplægsholderne og en vis bekymring for også de negative konsekvenser, det her reformudspil eventuelt kan have for dansk samfundsøkonomi. Og når ministeren taler, skulle man jo næsten tro, at der er en automatisk sammenhæng mellem det at skære ned i uddannelseslængden på halvdelen af alle kandidaterne og så det at kunne investere i fleksibilitet, flere engelsksprogede uddannelser og livslang læring. Derfor kunne jeg egentlig godt tænke mig bare at høre, om ministeren mener, at man ikke kunne finde andre måder at investere i de her ting på, altså om der i ministerens verden skal være en sammenhæng mellem at skære ned i kandidatuddannelserne og så at kunne gøre nogle af alle de andre gode ting, som jeg nemlig også hører rigtig mange af parterne omkring vores uddannelsessystem og uddannelsesinstitutionerne selv er glade for, gerne vil arbejde sammen om og ser potentiale i.

Jeg synes jo også, det er enormt ærgerligt, hvis alt det gode potentiale, alt det, vi gerne vil i fællesskab, drukner i, at der ved en del af det her forslag er en enorm usikkerhed, og den økonomiske overvismand er ude at advare om og topøkonomerne i vores land er ude at advare om, at det her kan få enorme samfundsøkonomiske konsekvenser, hvis man kommer til at lave fejl i den her implementering af så stort et forslag, og at vi vil sætte det videnssamfund, som vi i Danmark har opbygget, og det grundlag for vores virksomheder, som vi har i dag, massivt over styr.

Kl. 14:56

Første næstformand (Leif Lahn Jensen):

Ministeren.

Kl. 14:56

Uddannelses- og forskningsministeren (Christina Egelund):

Der er jo utrolig mange også værdiladede betragtninger i det, som spørgeren siger. Bare til det sidste vil jeg sige, at regeringen jo har præcis nul intentioner om at sætte Danmarks position som et stærkt videnssamfund over styr. Vi er fuldstændig bevidst om, at det er noget af det, der gør, at Danmark kan stå stærkt i den internationale konkurrence. Kunne man gøre tingene på andre måder? Det kunne man givetvis, og derfor ser jeg jo frem til, at vi snart tager hul på et forhandlingsforløb, hvor vi sammen kan kigge på de andre metoder, der jo givet også findes.

Kl. 14:57

Første næstformand (Leif Lahn Jensen):

Spørgeren.

Kl. 14:57

Katrine Robsøe (RV):

Ja, og det er jo bare det, at når man kigger på regeringens eget forslag, så er der ret mange ting. Man jo bliver ved med at sige det her med, at man kan vende tilbage til det senere, og at det derfor ikke kommer til at gå ud over produktiviteten.

Men når vi kigger i regeringens eget faktaark, står der jo, at man forventer, at omkring 450 fuldtidsansatte årligt vil vende tilbage til efter- og videreuddannelse. Det stemmer ikke rigtig overens med de mere end 8.000 fuldtidsansatte, man vil fratage 75 ECTS-point på deres kandidat. Kan ministeren forklare, hvad vi skal gøre med alle de resterende?

Kl. 14:57

Første næstformand (Leif Lahn Jensen):

Ministeren.

Kl. 14:57

Uddannelses- og forskningsministeren (Christina Egelund):

Når det ligger til grund for regeringens udspil, at der er den relativt lave vurdering af, hvor mange der vil vende tilbage til livslang læring – som jeg tror er en ambition, som spørgerens parti deler – så er det jo, fordi det baserer sig på allerede kendt data, altså hvad adfærden er i dag. Og det er jo lige præcis den svage tilgang til livslang læring og til at uddanne sig igennem livet, vi gerne vil lave om med reformen. Det er jo præcis derfor, vi foreslår det.

Kl. 14:58

Første næstformand (Leif Lahn Jensen):

Spørgeren.

Kl. 14:58

Katrine Robsøe (RV):

Ja, og det var jo faktisk også derfor, at man i Reformkommissionens forslag lagde vægt på, at det var en del af det. Der havde man så også bare afsat 1,2 mia. kr. til rent faktisk at finansiere gratis efter- og videreuddannelse, som ligesom var en af de brikker, der hørte med i det her puslespil, som de fremlagde.

Der vil jeg bare høre, hvor stort et beløb det så er, regeringen har afsat, og om man forventer, at det skal stige, siden man bare har lavet et anslag på det, der er i dag, men gerne vil have flere.

Kl. 14:58

Første næstformand (Leif Lahn Jensen):

Ministeren.

Kl. 14:58

Uddannelses- og forskningsministeren (Christina Egelund):

Jamen som det helt sikkert er spørgeren bekendt, foreslog vi jo i det udspil, vi har lagt frem, at mere end det provenu, som udspillet giver på universiteterne, reinvesteres i universiteterne, jo bl.a. til at løfte ambitionen om livslang læring.

Helt ærligt, det her med livslang læring er jo noget, man har talt om i tusind år. Der er ingen, der rigtig er lykkedes med det endnu, og jeg håber også, at spørgeren gerne vil bidrage positivt til, at vi faktisk den her gang når i mål med, at uddannelse er noget, der gerne må fylde hele vores liv.

Kl. 14:59

Første næstformand (Leif Lahn Jensen):

Så siger vi mange tak.

Vi går til spørgsmål nr. 16, som også er til uddannelses- og forskningsministeren stillet af fru Katrine Robsøe fra Radikale Venstre.

Kl. 14:59

Spm. nr. S 360

16) Til uddannelses- og forskningsministeren af:

Katrine Robsøe (RV):

Hvorfor mener ministeren, at hele vinteroptaget på DTU’s diplomingeniøruddannelse, hvor der ellers skulle være ansøgningsfrist den 15. marts, skal lukkes i en tid, hvor der mangler tekniske kompetencer?

Første næstformand (Leif Lahn Jensen):

Værsgo at læse spørgsmålet op.

Kl. 14:59

Katrine Robsøe (RV):

Tak for det. Hvorfor mener ministeren, at hele vinteroptaget på DTU’s diplomingeniøruddannelser, hvor der ellers skulle være ansøgningsfrist den 15. marts, skal lukkes i en tid, hvor der er mangel på tekniske kompetencer?

Kl. 14:59

Første næstformand (Leif Lahn Jensen):

Ministeren.

Kl. 14:59

Uddannelses- og forskningsministeren (Christina Egelund):

Tak for det, og hvis nu ministeren var lidt fræk, ville hun bare svare, at det mener ministeren heller ikke, og så kunne man jo lukke den der.

Men hvis jeg skal prøve at uddybe det lidt, vil jeg sige, at jeg er bekendt med DTU's plan om at nedlægge vinteroptaget på deres diplomingeniøruddannelse i Lyngby fra 2024. Det er en beslutning, som DTU selv har truffet som led i implementeringen af den politiske aftale om flere og bedre uddannelsesmuligheder i hele Danmark. At nedjusteringen af optaget på DTU skal ske via en nedlæggelse af vinteroptaget, er dermed ikke dikteret hverken af mig eller andre i mit ministerium.

At DTU nedjusterer deres optag i Lyngby som følge af den politiske aftale, er ikke nødvendigvis ensbetydende med, at der fremover skal uddannes færre ingeniører i Danmark. Den brede kreds bag den politiske aftale mener, at der er behov for ingeniører i hele landet, også uden for de store byer. Derfor har regeringen og aftalepartierne bl.a. også investeret i DTU's rigtig gode planer om en udflytning til Risø, Kalundborg og Hirtshals med 30 mio. kr. Det er planer, som jeg er glad for at DTU allerede nu er godt i gang med. Jeg godkendte selv for et par måneder siden flytningen af to ingeniøruddannelser fra Lyngby til Hirtshals, og en af dem var en diplomingeniøruddannelse i fiskeri. Ud over etableringstilskuddet på 30 mio. kr. vil DTU også modtage et årligt tilskud på 4 mio. kr. og et forhøjet taxameter på 107 pct. pr. studerende til de nye udbudssteder.

Med aftalen understøttes også andre udbud af ingeniøruddannelser. Der er eksempelvis afsat 20 mio. kr. til etablering af it- og STEM-uddannelser i Trekantsområdet. Vi har brug for at uddanne arbejdskraft i hele Danmark, det har vi både i og uden for de store byer, og det gælder selvfølgelig også, når vi taler om ingeniører.

Kl. 15:01

Første næstformand (Leif Lahn Jensen):

Spørgeren.

Kl. 15:01

Katrine Robsøe (RV):

Det er regeringens ansvar, at der lukkes uddannelsespladser. Det er jo regeringens politik, der er skyld i, at vi så kommer til at mangle de her kompetencer i endnu højere grad fremadrettet. Det er regeringens skyld. Regeringen har indrømmet, at hele grundlaget for udflytningsaftalen er forfejlet. Det gjorde den med regeringsgrundlaget, hvor aftalen blev rullet tilbage for professionshøjskolerne. Alligevel holder man stædigt fast i, at aftalen på andre områder skal fastholdes med de konsekvenser, som vi ser her på DTU.

Hvorfor er det, at ministeren ikke får indrømmet fejlen, når vi kan se, at skaden er ved at ske, og får rettet op? For det er endnu ikke for sent at få fjernet det her loft og sørge for, at vi ikke gør yderligere skade her. Hvor mener ministeren at der er den afgørende forskel mellem konsekvenserne på professionshøjskolerne og så de konsekvenser, som vi ser i forhold til uddannelsespladserne på DTU? Hvorfor vælger ministeren at fjerne loftet i byerne på ét område, men holde fast i det på de andre områder, hvor man dermed nu kan se de konsekvenser i form af lukkede uddannelsespladser på DTU?

Kl. 15:03

Første næstformand (Leif Lahn Jensen):

Ministeren.

Kl. 15:03

Uddannelses- og forskningsministeren (Christina Egelund):

Men altså, det, som spørgeren kalder en stædig fastholdelse af en aftale, som spørgeren og spørgerens parti jo hele tiden har været imod, kalder jeg og regeringen respekt for en etableret indgået politisk aftale, som stadig væk har et politisk flertal bag sig i Folketinget. Jeg synes – og det kan man jo være uenig i – at folkestyret fungerer godt, når vi respekterer de aftaler, som er indgået.

Så er det jo rigtigt, at vi med dannelsen af den her regering har foreslået en justering i den aftale i forhold til velfærdsuddannelserne, og det hænger sammen med, at der sidste år var et meget stort fald, også i de store byer, på lige præcis velfærdsuddannelserne.

Kl. 15:03

Første næstformand (Leif Lahn Jensen):

Spørgeren.

Kl. 15:03

Katrine Robsøe (RV):

Jamen så vil jeg da gerne følge op og høre, hvad ambitionen så er fra regeringens side for, hvor mange der rent faktisk skal tage en ikkedimensioneret STEM-uddannelse. Vi har jo tidligere haft måltal. Det blev nedlagt af den tidligere regering. Jeg har en ret stor mistanke om, at det nok er, fordi man ikke rigtig ville holdes op på, hvor mange det var, man rent faktisk ville komme til at have brug for.

Men når jeg taler med folk uden for Borgen, der rent faktisk ved noget om, hvilke kompetencer vi kommer til at stå og mangle inden for STEM-området, så siger de alle sammen, at vi skal sørge for i hvert fald ikke at komme til at lukke uddannelsespladser, men faktisk oprette nye og sørge for, at der kommer flere ind. Så hvad er egentlig regeringens ambitioner for det her?

Kl. 15:04

Første næstformand (Leif Lahn Jensen):

Ministeren.

Kl. 15:04

Uddannelses- og forskningsministeren (Christina Egelund):

Men jeg er jo enig i, at vi ikke må stå i en situation, hvor et ungt menneske gerne vil ind og tage en STEM-uddannelse, men ikke kan komme til det, og det er vi heller ikke i nærheden af.

Så bliver der spurgt til, hvorfor vi justerer dele af aftalen, men ikke hele aftalen. Det har vi jo talt om før, og det handler om et meget bekymrende optag på velfærdsuddannelserne. Men jeg vil sige generelt, at vi jo kommer til at mangle unge ansøgere på mange områder inden for uddannelsessektoren – på STEM-området absolut, på velfærdsområdet og sådan set også på mange andre områder. Det er jo en meget større strukturel problemstilling.

Kl. 15:05

Første næstformand (Leif Lahn Jensen):

Så er det spørgeren.

Kl. 15:05

Katrine Robsøe (RV):

Jeg ved ikke, om jeg fik svar på, hvad regeringens ambitioner rent faktisk var for, hvor mange vi skulle optage på ikkedimensionerede STEM-uddannelser. Hvor mange pladser, kan jeg så spørge, er ministeren villig til at se lukke ned? For det er jo ikke korrekt, når ministeren siger, at der ikke er unge mennesker, der lige nu ikke løber panden mod en mur i forhold til at kunne komme ind på virkelig gode STEM-uddannelser.

For et par uger siden spurgte jeg ministeren ind til it-uddannelserne på ITU. Der står vi jo med det samme problem, nemlig at de gerne vil oprette flere pladser, men de bliver mødt af loftet i byerne. Så hvor mange uddannelsespladser er ministeren egentlig villig til at se lukke ned i de fire største byer på det her område?

Kl. 15:05

Første næstformand (Leif Lahn Jensen):

Ministeren.

Kl. 15:05

Uddannelses- og forskningsministeren (Christina Egelund):

Men det er jo ikke rigtigt, når spørgeren påstår, at hvis man gerne vil have en STEM-uddannelse i Danmark, har man ikke mulighed for det. Det har man mulighed for. Det er så ikke sikkert – og det er det jo ikke inden for nogen områder – at man kan få den lige præcis der, hvor man gerne vil. Den gamle udflytningsaftale beroede jo på en politisk ambition om en geografisk spredning i uddannelsesmulighederne. Det er jo ikke rigtigt, at vi er der, hvor man står som ung og gerne vil have en STEM-uddannelse og ikke har mulighed for det.

Kl. 15:06

Første næstformand (Leif Lahn Jensen):

Så siger vi tak til spørgeren og tak til uddannelses- og forskningsministeren.

Vi går videre til spørgsmål nr. 17. Velkommen til klima-, energi- og forsyningsministeren og til spørgeren, hr. Søren Egge Rasmussen fra Enhedslisten.

Kl. 15:06

Spm. nr. S 352

17) Til klima-, energi- og forsyningsministeren af:

Søren Egge Rasmussen (EL):

Mener ministeren, at den folkelige deltagelse i klimakampen er vigtig, og at kommunerne kan have en vigtig rolle i bestræbelserne på at opnå hurtige CO2-reduktioner, også i forhold til CO2-mål i 2025 og 2030?

Første næstformand (Leif Lahn Jensen):

Værsgo at læse spørgsmålet op.

Kl. 15:06

Søren Egge Rasmussen (EL):

Tak, formand. Mener ministeren, at den folkelige deltagelse i klimakampen er vigtig, og at kommunerne kan have en vigtig rolle i bestræbelserne på at opnå hurtige CO2-reduktioner, også i forhold til CO2-reduktioner i 2025 og 2030?

Kl. 15:06

Første næstformand (Leif Lahn Jensen):

Ministeren.

Kl. 15:06

Klima-, energi- og forsyningsministeren (Lars Aagaard):

Jeg trækker svaret en lille smule, fordi jeg har lært, at man har en vis tid til at give svaret her, og svaret er jo meget simpelt: Ja.

Så tænker jeg, af hensyn til at KL har topmøde lige om lidt, at jeg måske bare kan uddybe en lille smule i forhold til kommunerne. Ja, mange parter har en vigtig rolle. Grøn omstilling er teamwork, og kommunerne har en ekstremt vigtig funktion. De er bestyrere af det lokale areal – plads til vindmøller, plads til solceller, byudvikling: Hvor skal der være ladestandere osv.? Kommunerne driver store institutioner og har egne indkøbspolitikker. Der er også noget energieffektivitet knyttet til deres bygninger. Kommunerne ejer mange steder vores forsyning. Den skal de drive effektivt og i en grøn retning inden for de rammer, som fastsættes i Folketinget. Endelig er der mange kommuner, der også driver en meget stor og vigtig aktivitet, der handler om at skabe rammer for dialog. Så i min optik har kommunerne en meget, meget vigtig rolle. Så svaret er ja.

Kl. 15:08

Første næstformand (Leif Lahn Jensen):

Spørgeren.

Kl. 15:08

Søren Egge Rasmussen (EL):

Jeg stillede også det her spørgsmål, fordi Klimarådet er kommet med sin statusrapport, og der står der jo, at regeringen ikke har sandsynliggjort, at man kommer i mål i 2025 og 2030. Så kan man jo forestille sig, at der kommer et fantastisk finanslovsforslag lige om lidt, der løser det hele. Men man kan også forestille sig, at man bliver dygtigere til at samarbejde med de aktører, der er derude, og der har vi jo kommunerne.

De fleste kommuner har klimamål, og de har sådan set sat noget i værk, som gør, at de gerne vil rykke i den rigtige retning, og indimellem løber de ind i, at de ikke kan gøre alt det, som de gerne vil. Der er det min opfattelse, også når ministeren nu nævner KL-topmødet her i morgen og i overmorgen, at der nok vil være nogen, som påpeger, at anlægsloftet er en stor barriere for kommunerne, ikke mindst i forhold til at renovere egne bygninger, hvor der er et renoveringsefterslæb, og hvor den energiklasse, kommunale bygninger har, faktisk sakker bagud og der er et dårligt indeklima. Så der er sådan set noget, som regeringen godt kunne gøre nemmere for kommunerne ved at lempe på anlægsloftet. Det ville godt kunne være sådan, at det var målrettet, så det ikke var et spørgsmål om at bygge nye statuer og svømmehaller, men om at lempe, så der kunne være nogle renoveringer, som kunne være uden for anlægsloftet – over eller under, det må regeringen selv om.

Så har vi jo også nogle problemer omkring de kommunale solceller, hvor nogle kommuner afsætter penge, men så kommer frem til, at de mener, at det stadig væk er for bøvlet, og hvor vi venter på, at der kommer en solcellestrategi, som forhåbentlig også rummer, hvad kommunerne skal gøre for at rykke videre på det område.

Så mit spørgsmål her i anden omgang er, om ministeren ikke kan se, at det her anlægsloft på nogle måder er for restriktivt, når vi skal have kommunerne med som medspillere i den her klimakamp, og at kommunerne sådan set godt kunne levere mere på klimadagsordenen, også hurtigt, hvis man lempede lidt på anlægsloftet.

Kl. 15:10

Første næstformand (Leif Lahn Jensen):

Ministeren.

Kl. 15:10

Klima-, energi- og forsyningsministeren (Lars Aagaard):

Altså, de grundlæggende spilleregler omkring kommunernes økonomi forhandles jo af en anden minister. Så der tænker jeg, at det spørgsmål nok skal stilles til den, som varetager forhandlingerne med kommunerne om bl.a. anlægsloftet. Det giver et rum, hvor kommunerne kan prioritere, men det har jo også en sammenhæng med, hvordan den fundamentale konjunktursituation og økonomiske politik skal være her i landet, så det vil jeg egentlig ikke uddybe.

I forhold til solcellerne har vi jo talt om det her mange gange, og jeg tror ikke, jeg kan tilføje noget nyt, andet end at jeg lige vil nævne, at vi sammen med KL er i gang med at kigge på, om der er nogle af de administrative barrierer, der kan mindskes.

Kl. 15:11

Første næstformand (Leif Lahn Jensen):

Spørgeren.

Kl. 15:11

Søren Egge Rasmussen (EL):

Det er jo korrekt, at det vil være godt, hvis flere ministre snakker sammen omkring anlægsloftet og de problemer, som det giver kommunerne, og vi håber jo også, at det her KL-topmøde lige om lidt kan være et sted, hvor repræsentanter og byrådsmedlemmer kan sige, hvad de mener, til politikere, heriblandt også ministre, omkring, hvad der skal til for at have noget, der er effektivt.

Så kan ministeren ikke se, at man i regeringen er nødt til at tale sammen om, hvad der er de rigtige løsninger for at komme videre i den her klimakamp? Det er vel sådan set klimaministeren, der har teten i forhold til at tage initiativ til noget på klimaområdet.

Kl. 15:12

Første næstformand (Leif Lahn Jensen):

Ministeren.

Kl. 15:12

Klima-, energi- og forsyningsministeren (Lars Aagaard):

Det har behaget Hendes Majestæt Dronning Margrethe II at udnævne regeringen som kollegium, og derfor ville det jo være tæt på majestætsfornærmelse at antyde, at regeringen ikke taler sammen. Så det gør vi selvfølgelig. Men jeg synes alligevel, det er mest passende, når man stiller spørgsmål om specifikke ting, der vedrører andre ministres ressort, at de stilles til den rigtige minister.

Jeg føler mig tryg ved, at der inde i den samlede kommunale økonomi er et bevægelsesrum, så man har mulighed for at opprioritere grønne områder. Og så har jeg i øvrigt det grundindtryk fra min dialog med kommunerne, at der er en meget, meget stor interesse for at forfølge alle de mange forskellige dimensioner, der er på det grønne område.

Kl. 15:13

Første næstformand (Leif Lahn Jensen):

Tak. Så er det spørgeren.

Kl. 15:13

Søren Egge Rasmussen (EL):

Jamen nu går jeg ud fra, at klima-, energi- og forsyningsministeren lidt har teten, når Klimarådet kommer med en statusrapport, som siger, at det ikke er sandsynliggjort, at man kommer i mål med 2025- og 2030-målet, og at ministeren vel så sidder med for bordenden, når der skal tages en dialog i regeringen om, hvordan man så følger op på det. Og jeg kunne egentlig godt tænke mig at høre, om det er klima-, energi- og forsyningsministeren, der er tovholder på en opfølgning på Klimarådets kritik.

Kl. 15:13

Første næstformand (Leif Lahn Jensen):

Ministeren.

Kl. 15:13

Klima-, energi- og forsyningsministeren (Lars Aagaard):

Jeg er formand for regeringens grønne udvalg, og selv om jeg vistnok tror, at der ikke er parlamentarisk tradition for sådan at gå alt for dybt ind i, hvad der er på dagsordenen i regeringens interne udvalg, så kan jeg berolige spørgeren med, at vi i regeringens grønne udvalg vil forholde os til Klimarådets rapport. Og det er jo også sådan, at vi fra regeringens side skal give et samlet svar til Folketinget, og det glæder jeg mig til at give.

Kl. 15:14

Første næstformand (Leif Lahn Jensen):

Så siger vi tak for det spørgsmål.

Vi går til spørgsmål nr. 18, og det er også til klima-, energi- og forsyningsministeren af hr. Søren Egge Rasmussen fra Enhedslisten.

Kl. 15:14

Spm. nr. S 358

18) Til klima-, energi- og forsyningsministeren af:

Søren Egge Rasmussen (EL):

Hvad er ministerens holdning til, at der endnu ikke er givet tilladelse til, at Sønderborg Kommune kan komme videre med sine klimaplaner og realisere det kystnære havvindmølleprojekt Lillebælt Syd under åben dør-ordningen, som har været i proces siden 2007, når to andre lignende projekter ved Aflandshage og Frederikshavn har fået åbnet den lukkede dør?

Første næstformand (Leif Lahn Jensen):

Værsgo.

Kl. 15:14

Søren Egge Rasmussen (EL):

Tak. Hvad er ministerens holdning til, at der endnu ikke er givet tilladelse til, at Sønderborg Kommune kan komme videre med sine klimaplaner og realisere det kystnære havvindmølleprojekt Lillebælt Syd under åben dør-ordningen, som har været i proces siden 2007, når to andre lignende projekter ved Aflandshage og Frederikshavn har fået åbnet den lukkede dør?

Kl. 15:14

Første næstformand (Leif Lahn Jensen):

Ministeren.

Kl. 15:14

Klima-, energi- og forsyningsministeren (Lars Aagaard):

Tak for spørgsmålet. Først og fremmest noterer jeg mig med glæde Sønderborg Kommunes engagement i projektet, og jeg er bevidst om, hvad berostillelsen af sagsbehandlingen af åben dør-projekterne, herunder Lillebælt Syd, kan have af konsekvenser for de ambitioner, og det er selvfølgelig brandærgerligt. Når det er på den måde, skyldes det bl.a., at jeg ikke som minister vil give mit system en besked om at gøre noget, der kan betyde lovovertrædelser, og det håber jeg at spørgeren har respekt for.

Energistyrelsen har stillet sagsbehandlingen af de verserende projekter under åben dør-ordningen i bero. Det har de gjort på baggrund af en vurdering af, at der kan være en betydelig risiko for, at tildelingen af tilladelserne til havvindmølleprojekterne og øvrige VE-projekter kan være i strid med EU-retten. Det vil derfor være uforsvarligt at fortsætte sagsbehandlingen, så længe der endnu ikke er en afklaring omkring disse EU-retlige spørgsmål. Siden sagsbehandlingen blev sat i bero, er der blevet arbejdet på at få en afklaring, og arbejdet pågår stadig væk, herunder for projektet Lillebælt Syd.

Som spørgeren nævner, er det korrekt, at Energistyrelsen har genoptaget sagsbehandlingen af havvindmølleprojekterne ved Aflandshage og Frederikshavn. De to projekter adskiller sig fra Lillebælt Syd ved, at de begge fik udstedt etableringstilladelser i efteråret 2022, mens Lillebælt Syd endnu ikke har fået udstedt en etableringstilladelse. Den juridiske afklaring af de resterende projekter, inklusive Lillebælt Syd, har høj prioritet. Det er en kompliceret vurdering, og vi får løbende input fra bl.a. branchen, som vi skal forholde os til.

Så der arbejdes med sagen, og jeg har det sådan, at vi skylder både projektansøgerne og potentielle investorer, at de ikke blot får hurtige, men også sikre svar, der baserer sig på grundige vurderinger, idet det jo er dem, der investerer, og dem, der laver projekterne, som bærer den økonomiske smerte, hvis det viser sig, at man har fået en tilladelse, som ikke er lovmedholdelig i henhold til EU-retten.

Kl. 15:16

Første næstformand (Leif Lahn Jensen):

Så er det spørgeren.

Kl. 15:16

Søren Egge Rasmussen (EL):

Jeg synes jo, det her er en rigtig ærgerlig sag, hvor de her kystnære møller kunne være en væsentlig del af løsningen på at komme i mål med 2025- og 2030-målet, og jeg ved, at Sønderborg Kommune har skrevet til både KEF-udvalget og ministeren, hvor de bl.a. skriver:

ProjectZero er Sønderborgs vision om gennem energieffektiviseringer og en omstilling af energisystemet at reducere områdets CO2-udledning til 0 i 2029.

Sønderborg blev i forbindelse med Det Internationale Energiagenturs store konference om energieffektivitet i Sønderborg i 2022 udråbt som global capital for energy efficiency, og det kystnære havvindmølleprojekt Lillebælt Syd er nødvendigt, for at Sønderborg Kommune når nullet i 2029, og for etableringen af et ptx-anlæg. Sektorkoblingen mellem vindmølleparken, ptx, virksomheders kølebehov, lokale fjernvarmeværker og anvendelsen af spildevand bliver et demonstrationsprojekt for, hvordan vi i et privat-offentligt samarbejde kan skabe grøn vækst og job.

Det er så det, som regeringen stopper. Jeg synes, at den her sag – og det er en temmelig stor sag – er et eksempel på, at vi har en regering, som er temmelig erhvervsfjendtlig. Det at stoppe alle de her projekter nu i 5 uger er en meget alvorlig sag. Der er jo her projekter, hvor man har arbejdet seriøst med det, i tilfældet her med Sønderborg siden 2007, og man har sådan set lavet en ansøgning om at få lov til at lave projektet helt tilbage i 2010, og vi er der, hvor der er en forundersøgelsesrapport, som er under opdatering. Man er meget langt med det her projekt. Og derfor giver det selvfølgelig en anelse håb, når ministeren har sat gang i to projekter, og jeg håber virkelig, at der arbejdes for, at man i forbindelse med de fire projekter, som har en forundersøgelsestilladelse, også kommer frem til at give grønt lys for, at de kommer videre.

Kan ministeren løfte sløret for, hvornår vi kan komme videre og få åbnet den lukkede dør?

Kl. 15:18

Første næstformand (Leif Lahn Jensen):

Ministeren.

Kl. 15:19

Klima-, energi- og forsyningsministeren (Lars Aagaard):

Nu er det jo ikke korrekt, at det er ministeren eller regeringen, der har sat sagsbehandlingen i bero. Det er Energistyrelsen. Det er myndighederne, der har foretaget den vurdering. Og jeg håber, at spørgeren er enig i, at når en minister af sit system får at vide, at man ikke kan køre videre, fordi man vurderer, at det ikke er lovmedholdeligt at fortsætte, så skal ministeren ikke sige til sit system, at de skal fortsætte. Jeg har en svag erindring om nogle andre sager, hvor man har diskuteret det principielle spørgsmål.

Jeg er også ked af, at projekterne er blevet stoppet, og jeg kan love spørgeren, at vi gør, hvad vi kan, for at skabe afklaring. Så det kommer, når vi har udtømt mulighederne.

Kl. 15:19

Første næstformand (Leif Lahn Jensen):

Tak. Spørgeren.

Kl. 15:19

Søren Egge Rasmussen (EL):

Jeg synes, det er en dybt pinlig sag, for Energistyrelsen lavede jo en rapport i marts 2022, og så lavede vi en lovændring efterfølgende – og så kommer det her bagefter. Jeg synes, det er så vildt.

Jeg synes, der er en anden ting, der er vild. Det er, at nu har man stoppet al sagsbehandling. Det er jo sådan, at der kører en sagsbehandling, hvor projekterne betaler for det, som Energistyrelsen laver, og jeg kan godt forstå, at man ikke kan komme frem til at give en eller anden endelig tilladelse, men hvorfor lukke fuldstændig for sagsbehandlingen? Hvorfor ikke lade folkene bag de her projekter bestemme, om der er nogle ting, som de gerne vil betale for kunne blive undersøgt nærmere?

Kl. 15:20

Første næstformand (Leif Lahn Jensen):

Ministeren.

Kl. 15:20

Klima-, energi- og forsyningsministeren (Lars Aagaard):

Det afgørende for dem, der skal investere og bruge penge på det her, er, at de kan få en afklaring af, om en eventuel tilladelse vil være lovlig eller ulovlig. Det er også investorbeskyttelse at afvente afklaringen af det juridiske spørgsmål, så ingen kommer til at bruge penge, tid og kræfter på noget, der viser sig ikke at være lovmedholdeligt.

Vi arbejder stenhårdt på en afklaring – og jeg har også blik for det projekt, spørgeren spørger til – og kigger på alle de muligheder, vi har, for at argumentere for, at de ældste projekter kan blive godkendt.

Kl. 15:21

Første næstformand (Leif Lahn Jensen):

Spørgeren.

Kl. 15:21

Søren Egge Rasmussen (EL):

Jeg synes, det må være op til dem, der har lavet ansøgningen og har projektet. Hvis de gerne vil købe 10 timer ekstra ved Energistyrelsen for ligesom at få afklaret noget, for at de kan komme videre i deres undersøgelser – hvis de virkelig tror på, at det ender med, at de kommer i mål med, at døren bliver åbnet igen – kan ministeren så ikke se, at det da må være op til folkene bag de projekter, hvor der måske er brugt tocifrede millionbeløb, om de vil købe sig til nogle få arbejdstimer i Energistyrelsen i øjeblikket, i stedet for at al sagsbehandling sættes i bero? Nu har det stået stille i 5 uger, og hvor længe kan det fortsætte? Kan ministeren ikke se, at det er rimeligt, at man kan købe de ydelser?

Kl. 15:21

Første næstformand (Leif Lahn Jensen):

Ministeren.

Kl. 15:21

Klima-, energi- og forsyningsministeren (Lars Aagaard):

Udgangspunktet for berostillelsen var, at myndighederne vurderede, at der var en alvorlig risiko for, at udstedelse af yderligere tilladelser ikke ville være lovmedholdeligt, og med det udgangspunkt synes jeg, det er fornuftigt, at sagsbehandlingen er sat i bero. Og så bruger vi i øvrigt alle kræfterne i ministeriet, inklusive Energistyrelsen, på at jagte den juridiske afklaring. Det er det, der er prioriteten nu.

Kl. 15:22

Første næstformand (Leif Lahn Jensen):

Så siger vi tak til spørgeren og tak til klima-, energi- og forsyningsministeren, og hermed er spørgetiden afsluttet.

Det sidste punkt på dagsordenen er:

2) 1. behandling af lovforslag nr. L 55:

Forslag til lov om ændring af sundhedsloven og lov om social service. (Bemyndigelse til at indføre lavere medicintilskudsgrænser i 2023 m.v.).

Af indenrigs- og sundhedsministeren (Sophie Løhde).

(Fremsættelse 14.03.2023).

Kl. 15:22

Forhandling

Første næstformand (Leif Lahn Jensen):

Forhandlingen er åbnet, og den første ordfører er hr. Flemming Møller Mortensen fra Socialdemokratiet. Velkommen.

Kl. 15:22

(Ordfører)

Flemming Møller Mortensen (S):

Tak, formand. Vi har her at gøre med et hastelovforslag, som er fremsat med baggrund i en aftale, der blev indgået i februar måned, omkring inflationshjælp. Ni partier her i Folketinget står bag den aftale. Vi er jo alle sammen meget bevidste om, at inflationen presser rigtig mange danskeres økonomi hårdt. Rigtig mange er virkelig pressede på deres købekraft. Det går hårdt ud over deres hverdag. Der må prioriteres hårdt i udgifterne. Vi er politisk fra socialdemokratisk side jo fuldstændig klar over, at vi ikke kan friholde alle for inflationens konsekvenser. Men vi kan hjælpe dem, der er hårdest ramt. Det er rigtig vigtigt for mig og Socialdemokratiet.

Jeg tænker lidt tilbage på hele sagens tema her. Jeg har haft mange oplevelser, når jeg har stået på et apotek og skullet hente den medicin, jeg enten skulle have fra håndkøb, eller den, der har været receptpligtig, og som min læge har udskrevet. Og jeg overholder naturligvis altid den diskretionslinje, der er, også på apotekerne. Men jeg har oplevet det mere end en gang, når jeg har stået der og ventet på, at det blev min tur: Der er en, der er ved at blive ekspederet. Den receptpligtige medicin er blevet fundet frem, og så kan jeg se, at den receptpligtige medicin bliver leveret tilbage igen.

Den situation, at nogle ikke har råd til at købe den receptpligtige medicin, forekommer alt for hyppigt, og det er jo lige nøjagtig derfor, vi griber til det her initiativ. For vi hører om og vi ved og vi kan se, at rigtig mange mennesker må droppe deres receptpligtige medicin på grund af de stigende priser og på grund af inflationen i sin helhed. Det kan have virkelig store konsekvenser – det ved vi – for den enkelte, men det har også store konsekvenser for vores sundhedsvæsen, hvis ikke patienterne får deres medicin, altså hvis de fravælger den receptpligtige og nødvendige medicin. Vi ved også, at selv om vores land er et af de mest lige i verden, er der stor ulighed i sundhed. Og der er derfor også et stort overlap mellem dem, der har færrest penge til at imødegå inflationen generelt, og dem, der har de nu endnu højere udgifter til medicin.

Med det her forslag, som jo altså er en del af den aftale, der blev indgået i februar måned i år, er vi enige om, at vi vil hjælpe dem, som har de allerhøjeste udgifter til den receptpligtige medicin. Af aftalen og lovforslaget fremgår det, at vi for den resterende del af 2023 afsætter 125 mio. kr. til at nedsætte den maksimale egenbetaling for receptpligtig medicin. Loftet er i dag 4.435 kr., og det bliver nu nedsat til noget på den anden side af 3.000 kr.

Det her er jo et spørgsmål om, at vi virkelig kigger ind i det, der er folks virkelighed. Og vi har, synes jeg og synes Socialdemokratiet, fundet en god måde at gøre det på. Vi bemyndiger indenrigs- og sundhedsministeren til at fastlægge den maksimale egenbetaling. Det er en bemyndigelse, som kommer til at gælde for resten af indeværende år, og så bortfalder den. Og her vil jeg gerne præcisere, at det, der ligger heri, er, at nu er det jo et hastelovforslag, vi har med at gøre. Der har vi politisk besluttet her i Folketinget, at vi normalt skal have en solnedgangsklausul indføjet, som gør, at det skal forhandles på ny i Folketingssalen, når der bliver bedre tid til det. Men her indføjer vi ikke en solnedgangsklausul, men til gengæld er der, som jeg siger, en udløbsklausul, med udgangen af dette år.

Jeg er rigtig glad for, at patientforeninger generelt og andre høringsparter med bred enighed har sagt, at det her lovforslag er godt, og at det er en tiltrængt lettelse for rigtig mange patienter, som i dag har de rigtig høje udgifter til receptpligtig medicin. Men som jeg også sagde: Vi fjerner ikke med det her forslag alle konsekvenserne af, at inflationen rammer rigtig mange borgere. Men det er jo kun ét forslag i en række af forslag. Vi har eksempelvis også lavet en ekstra ældrecheck. Så vi har forsøgt at sammensætte tingene, så vi hjælper nogle af dem, der er allerhårdest ramt i vores samfund, gennem en svær tid.

Dermed kan jeg sige, at vi fra socialdemokratisk side støtter det her lovforslag, og jeg har lovet at sige det samme fra min ordførerkollega i Radikale Venstre – at det gør de også. Tak, formand.

Kl. 15:27

Første næstformand (Leif Lahn Jensen):

Der er ingen spørgsmål, så det er os, der takker ordføreren. Den næste ordfører er hr. Christoffer Aagaard Melson fra Venstre.

Kl. 15:27

(Ordfører)

Christoffer Aagaard Melson (V):

Tak for det. I Venstre er vi også glade for, at det med et bredt flertal i Folketinget lykkedes at lande en aftale om inflationshjælp, der hjælper en lang række af de grupper, som er hårdest ramt af inflationen. Og i dag giver vi så bemyndigelse til at hjælpe nogle af dem med de højeste medicinudgifter. Vi mener, det er vigtigt, at hjælpen kommer hurtigt, og derfor er den model, der er valgt her, også en, der hurtigt kan implementeres gennem kendte kanaler, og det er vi også rigtig glade for. Så er vi også glade for, at der er opbakning i Folketinget til, at vi laver en hurtig behandling af det her forslag, så hjælpen kan komme ud til dem, der er ramt. For lige netop medicinområdet er jo, som den tidligere ordfører gav udtryk for, et område, hvor ting kan have nogle relativt store konsekvenser, f.eks. hvis man ikke råd til sin medicin.

Så vi er glade for aftalen, og vi er glade for den måde, vi nu får udmøntet det her på på en ubureaukratisk måde. Vi har jo tidligere desværre set, at det har taget lidt lang tid med hjælpen, og at det også har kunnet give nogle problemer med for meget bureaukrati. Der kommer vi nu ud over rampen med det her forslag og får hjulpet op mod 200.000 danskere. Så tak for ordet, og Venstre bakker op om forslaget.

Kl. 15:28

Første næstformand (Leif Lahn Jensen):

Vi siger tak til ordføreren, og den næste ordfører er fru Monika Rubin fra Moderaterne.

Kl. 15:29

(Ordfører)

Monika Rubin (M):

Tak for ordet. Først og fremmest vil jeg også gerne sige tak til de mange partier, som er indgået i aftalen om inflationshjælp sammen med os i regeringen. Jeg synes, det er prisværdigt, at vi kan finde viljen til at samarbejde hen over midten i en bredere forstand, og den vilje håber jeg at vi også kan finde fremover. Som udgangspunkt er vi i Moderaterne ikke fan af hastebehandling af lovforslag. Vi mener, at vi i Folketinget skylder de danske borgere grundighed og omhu i beslutningsprocessen, for de beslutninger, vi træffer herinde, bliver altså til den virkelighed, som danskerne skal leve med i mange år, og i den proces bør der være tid til fordybelse.

Alligevel må det her forslag være en undtagelse, for når man ser og hører om de situationer, som mange borgere i øjeblikket står i, er der ingen tvivl om, at en hjælpende hånd er nødvendig nu og her. Inflationen står til at vare langt ind i 2023, og for mange kæmper med at få pengene til at række og må lave markante prioriteringer, men at skulle prioritere sit helbred fra, sin medicin fra, er virkelig uhensigtsmæssigt. Vi vil derfor ikke blot lade stå til, mens nogle borgere har mere end almindelig svært ved at betale for den medicin, de har brug for. Med det her lovforslag vil vi sænke grænserne for medicintilskud, så vi kan komme borgere med høje medicinudgifter i møde og give dem en håndsrækning allerede fra april måned.

Jeg er glad for, at så mange partier herinde har valgt at bakke op om at gøre en indsats for at mindske uligheden i sundhed. Det er et arbejde, vi skal blive ved med at have fokus på, og jeg ser frem til at arbejde videre med det sammen. Vi i Moderaterne støtter op om forslaget. Tak for ordet.

Kl. 15:31

Første næstformand (Leif Lahn Jensen):

Tak til ordføreren. Den næste ordfører er fru Kirsten Normann Andersen fra SF. Velkommen.

Kl. 15:31

(Ordfører)

Kirsten Normann Andersen (SF):

Mange tak. For SF har det været virkelig vigtigt, at vi med en buldrende inflation kan hjælpes ad med at holde hånden under dem, der er mest trængte. Derfor var »Aftale om inflationshjælp« også vigtig for os. Medicintilskud er en del af den aftale, som vi har indgået, og det har også været vigtigt for SF.

Vi har desværre også hørt rigtig mange hjerteskærende beretninger fra danskere, som simpelt hen ikke kan få deres privatøkonomi til at hænge sammen. Vi hører igen og igen beretninger fra borgere, der vælger købet af deres lægeordinerede medicin fra, fordi de ikke har råd. Skal man vælge mellem medicin og mad, vælger man ofte mad. En opgørelse fra Apotekerforeningen viser, at 44 pct. af apotekerne en eller flere gange dagligt oplever, at borgere går ind på apoteket for at købe lægeordineret medicin, men ender med at gå tomhændede derfra, fordi de ikke har råd til at betale. Det er ganske enkelt skævt, og det skaber ulighed i sundhed.

Fravalg af lægeordineret medicin har store sundhedsmæssige konsekvenser for mange patienter, og i værste fald forværres sygdommen og livskvaliteten i samme ombæring. Det kan vi gøre bedre, og det skal vi gøre bedre. Med det her lovforslag er vi et godt skridt på vejen mod at forhindre, at størrelsen på pengepungen definerer den enkeltes sundhed. Det har været vigtigt for SF, og derfor bakker vi selvfølgelig også op om lovforslaget.

Kl. 15:32

Første næstformand (Leif Lahn Jensen):

Og vi siger tak til ordføreren. Den næste ordfører er hr. Jens Henrik Thulesen Dahl fra Danmarksdemokraterne. Velkommen.

Kl. 15:32

(Ordfører)

Jens Henrik Thulesen Dahl (DD):

Tak, formand. Det her forslag er jo, som det allerede er nævnt af flere, en del af en pakke til inflationshjælp til trængte borgere, og det er et vigtigt element. Det er ikke kæmpestort, men det er alligevel vigtigt, fordi det understøtter, at dem, der har brug for medicin, får lidt lettere ved at få råd til at betale for den medicin, de har brug for.

Der er dog en ting, som vi måske ikke kan få med i aftalen lige nu, for jeg tror, det er vigtigt, at den her aftale kommer ud at virke nu, og at vi behandler den hurtigt, som det også er aftalen her, men jeg synes, der er en udfordring i forhold til den indledende betaling, der er, når man starter på et nyt betalingsår i forhold til medicin. For det er lige præcis i den situation, at rigtig mange vil stå og have svært ved at få de penge, som skal til, op af lommen. Jeg ved godt, at der er en henstandsordning, som gør, at man har mulighed for at få fordelt sin betaling ud over året, men det er ikke alle, der er i stand til at styre det og i stand til at få det planlagt. Derfor vil jeg bare opfordre ministeren til, måske ikke i forbindelse med det, vi gennemfører her, men så i hvert fald, når den her ordning udløber, at tage fat i det med, om man ikke kunne lave den betaling på en anden måde. Der findes forslag fra bl.a. Alliancen mod Social Ulighed i Sundhed, hvor man lægger op til en anden måde at få gennemført den her betaling på. Det synes jeg vi skylder dem, der har svært ved at betale, for vi har ikke lyst til at have nogen, der ikke får den medicin, de har brug for. Det er jo trist for dem, og det er skadeligt for samfundet, og det er i det hele taget en negativ historie.

Så med det vil jeg egentlig bare sige, at vi i Danmarksdemokraterne klart støtter den her aftale; vi er også en del af den. Og jeg skulle hilse fra Det Konservative Folkeparti og sige, at de også støtter lovforslaget. Tak for ordet.

Kl. 15:34

Første næstformand (Leif Lahn Jensen):

Og vi siger tak til ordføreren. Den næste ordfører er fru Helena Artmann Andresen fra Liberal Alliance. Velkommen.

Kl. 15:34

(Ordfører)

Helena Artmann Andresen (LA):

Tak. Lovforslaget, vi behandler her, udmønter en del af »Aftale om inflationshjælp«. Jeg kan godt forstå, at man gerne vil hjælpe de borgere, der bliver allerhårdest ramt af de her stigende priser, og det vil vi også gerne i Liberal Alliance. Dog er vi i Liberal Alliance skeptiske over for hjælpepakker helt generelt. Altså, vi så hellere, at man lettede skatten i bunden, i stedet for at man indkræver så høj en skat, at danskerne ikke har mulighed for at kunne betale deres regninger. Staten går ind og siger, at man skal have nogle flere penge, så man får sine penge betalt tilbage og kan få betalt sine regninger. Det er en meget bøvlet og bureaukratisk måde.

Selvfølgelig skal vi yde tilskud til kronikere, som har voldsomt høje medicinudgifter hver evig eneste måned. Det har vi i Liberal Alliance intet ønske om at ændre på. Det er heldigvis sådan i dag, at man kan søge ekstra tilskud ved sin kommune. Kommunerne yder tilskud til pensionister, diabetikere, hjemmeboende børn, voksne med handicap og mennesker, som ikke har råd.

Den tilskudsordning, vi har i dag, er rigtig fin, og det er vigtigt for mig at understrege, at vi fra Liberal Alliances side ikke ønsker at give mindre tilskud end det, vi gør i dag. Det, vi skeptiske over for, er, at man vil bruge endnu flere penge, under påskud af at vi vil afhjælpe konsekvenserne af inflationen, og det er derfor, at vi i Liberal Alliance kommer til at stemme nej til lovforslaget.

Kl. 15:36

Første næstformand (Leif Lahn Jensen):

Vi siger tak til ordføreren – der er ingen korte bemærkninger. Den næste ordfører er hr. Peder Hvelplund fra Enhedslisten. Velkommen.

Kl. 15:36

(Ordfører)

Peder Hvelplund (EL):

Tak for det, formand. Jeg vil godt starte med at sige, at vi i Enhedslisten kommer til at støtte det her lovforslag. Det gør vi alene af den grund, at ethvert tiltag, som er med til at mindske den urimelige egenbetaling, der er inden for sundhedsområdet – uanset om det handler om tandlæger, om det handler om receptpligtig medicin, eller om det handler om lægehenviste ydelser – bakker vi selvfølgelig op omkring, fordi det er med til at mindske uligheden i sundhed.

Når det ikke er sådan en fuldtonet opbakning, jeg kommer med, er det, fordi der følger et men med i forhold til den her aftale. For historikken har jo været, at der faktisk var indgået en aftale – en ydelsesaftale – mellem SF, Radikale Venstre, Enhedslisten og den daværende socialdemokratiske regering, hvor man bl.a. var med til at sikre, at den egenbetaling, der var på receptpligtig medicin, helt blev fjernet for kontanthjælpsmodtagere, der havde været på kontanthjælp i 1 år, og selvfølgelig også for børn af kontanthjælpsmodtagere.

Det var jo, fordi vi ved, det har enorme konsekvenser, hvis det er sådan, at man ikke har råd til at købe medicin – altså lægeordineret medicin, medicin, som er afgørende for ens behandling – og det er der borgere som ikke gør i dag, fordi de ikke har råd til det, og der er ovenikøbet også borgere, som ikke gør det til deres børn, fordi de ikke har råd til at gøre det.

Med den aftale, der ligger her, er der jo fortsat en egenbetaling. Nu er det sådan, at hvis man er kontanthjælpsmodtager, er 3.075 kr. også en betydelig udgift, som man ikke altid har råd til at afholde, og det vil betyde, at der så stadig væk er kontanthjælpsmodtagere – også kontanthjælpsmodtagere med børn – som ikke vil have råd til at købe medicin.

Den her aftale sløjfede jo den aftale, som ellers var indgået, og som vi havde en forventning om at Socialdemokraterne fortsat ville stå ved, og det er derfor, vi ikke er en del af den her aftale. For jeg så gerne, at vi gradvis og i små bidder fik afskaffet den urimelige egenbetaling, der er – jeg så også gerne, at vi gjorde det på andre områder, altså ikke kun omkring receptpligtig medicin, men også tandlæge og lægehenviste ydelser – men jeg vil ikke acceptere, at det sker, på bekostning af at kontanthjælpsmodtagere og kontanthjælpsmodtageres børn skal friholdes for egenbetaling på medicin.

Det vil jeg ikke, fordi det har dramatiske konsekvenser, fordi det øger uligheden i sundhed, og fordi det er med til at skabe et skævere samfund. Derfor synes jeg, det er fuldstændig uacceptabelt, at Socialdemokraterne løb fra den aftale, vi havde indgået, og dermed fjernede de fremskridt, vi havde skaffet, for nogle af de fattigste og mest udsatte borgere her i samfundet.

Det gælder også andre elementer i forhold til den her aftale, bl.a. omkring finansiering, hvor bl.a. en del af finansieringen findes i midler, vi havde afsat på finansloven til ældreområdet. Jeg mener simpelt hen ikke, det er rimeligt, at en sådan aftale her skal finansieres af andre velfærdsbrugere, når vi ved, at der er bl.a. energiselskaber og andre, der har tjent kassen på den her inflationskrise. Vi synes, det var der, vi skulle finde pengene, og derfor er vi ikke med i den her aftale.

Men det ændrer ikke på, at det her element bakker vi selvfølgelig op omkring ud fra den betragtning, at ethvert tiltag, der er med til at mindske egenbetalingen på sundhedsområdet og dermed også mindske uligheden i sundhed, bakker vi naturligvis op omkring. Tak.

Kl. 15:40

Første næstformand (Leif Lahn Jensen):

Vi siger tak til ordføreren, og den næste ordfører er fru Mette Thiesen fra Dansk Folkeparti.

Kl. 15:40

(Ordfører)

Mette Thiesen (DF):

Det her er et rigtig godt lovforslag. Det er en del af pakken om inflationshjælp, og det forslag, vi konkret behandler i dag, har klare aftryk fra Dansk Folkeparti. Det var noget, som vi gik til forhandlingerne med, og noget, som vi fik gennemført, og det er vi hamrende stolte af, for at være helt ærlig. Her målretter vi nemlig hjælpen til de allermest udsatte – dem, som er kronisk syge, dem, som har brug for noget ekstra hjælp til at betale meget, meget dyr medicin. Dansk Folkeparti er jo blå bloks bløde hjerte, og det her er et klart skridt i lige præcis den retning. Det er vi rigtig stolte af.

Jeg er også rigtig nysgerrig på at finde ud af nogle ting i forhold til det her. Der er blevet nævnt noget her fra talerstolen, men jeg er nysgerrig på at høre, hvad det egentlig ville koste at nedsætte egenbetalingen permanent, altså hvis man indførte en permanent ordning, hvor man øgede det her tilskud. Det kunne vi godt tænke os et svar på. Så kunne vi også godt tænke os et svar vedrørende det, som også er blevet nævnt tidligere fra talerstolen, nemlig den her henstandsordning, som man har allerede nu. Der er flere, som i deres høringssvar nævner en abonnementsordning. Kunne man mon lave noget, der var lidt mere smart i den henseende?

Men det er en meget, meget stolt sundheds- og socialordfører fra Dansk Folkeparti, der står her, for vi sikrer netop, at nogle af de allerallermest udsatte, nogle af dem, som er kronisk syge, får en langt bedre hjælp. Vi så gerne, at det blev permanent, men det her er i hvert fald midlertidigt en håndsrækning til nogle af dem, der har allermest brug for den. Så tak for ordet herfra.

Kl. 15:42

Første næstformand (Leif Lahn Jensen):

Tak til ordføreren, og den næste ordfører er hr. Kim Edberg Andersen fra Nye Borgerlige. Velkommen.

Kl. 15:42

(Ordfører)

Kim Edberg Andersen (NB):

Tak for det. Jeg kunne egentlig holde en rigtig kort tale her, for vi har lavet en aftale, og den har vi tænkt os at holde. Så selvfølgelig bakker vi op om forslaget. Men jeg bliver også lidt nødt til at sige, at i Nye Borgerlige er vi jo ikke vilde med den her barnepigestatmentalitet med, at først tager vi folks penge og gør dem så fattige, at de ikke kan købe deres medicin, og bagefter giver vi dem en check, de så på en eller anden måde skal være taknemlige for. Det er en anden diskussion; den tager vi en anden dag. Nye Borgerlige har lavet en aftale med regeringen og en masse andre partier, og den har vi tænkt os at overholde. Et ord er et ord, og vi står ved den. Nye Borgerlige støtter forslaget.

Kl. 15:43

Første næstformand (Leif Lahn Jensen):

Vi siger tak til ordføreren. Og så er det indenrigs- og sundhedsministeren. Velkommen.

Kl. 15:43

Indenrigs- og sundhedsministeren (Sophie Løhde):

Så vil jeg gerne på vegne af regeringen starte med at sige tak til aftalepartierne bag »Aftale om inflationshjælp«, nemlig – foruden regeringspartierne – SF, Danmarksdemokraterne, Radikale Venstre, Dansk Folkeparti, Alternativet og Nye Borgerlige. Med aftalen besluttede vi bl.a. at afsætte 125 mio. kr. her i 2023, med henblik på at vi midlertidigt kan nedsætte den maksimale egenbetaling til tilskudsberettiget medicin, og med lovforslaget her udmønter vi så den del af aftalen.

Konkret foreslår vi at lave en tilføjelse i sundhedsloven og serviceloven. For så vidt angår sundhedsloven, foreslår vi, at der bliver indsat den her bemyndigelsesbestemmelse, som giver muligheden for, at vi midlertidigt kan sænke udgiftsgrænserne for fuld tilskudsdækning, som efterfølgende vil blive fastlagt i en bekendtgørelse, med henblik på at de skal gælde for resten af 2023. Så konsekvensrettes der i to andre bestemmelser i sundhedsloven. Konkret betyder det, at det midlertidigt forhøjede tilskud også gælder ved køb af vacciner, og der bliver taget højde for det i de regler, der vedrører regulering, hvis det er, at der bliver givet for meget eller for lidt i tilskud. Så foreslår vi desuden to tilføjelser i serviceloven, og formålet er at sikre, at lavere medicinudgifter ikke medfører, at kronikere og borgere med nedsat funktionsevne risikerer at falde under bagatelgrænsen og derved miste retten til at få dækket deres nødvendige merudgifter.

Det er vores ønske, at lovforslaget her bliver hastebehandlet, med henblik på at det kan komme borgere med høje medicinudgifter til gavn hurtigst muligt, og derfor har vi også foreslået, at det træder i kraft allerede her den 3. april.

I forbindelse med behandlingen af lovforslaget her i salen i dag bemærker jeg, at et par ordførere også har spurgt ind til spørgsmålet omkring en digital abonnementsordning, som der også er blevet spurgt ind til eller påpeget i flere af høringssvarene. Her er der som bekendt igangsat et analysearbejde i regi af Statens Serum Institut, og vi har først i tirsdags modtaget deres analyse, og jeg skal også fuldt ud sige, at vi ikke har nået at dykke ned i alle rapportens konklusioner og problemets omfang endnu, men vi vil nu gå i gang med at se nærmere på det, og på den baggrund vil vi i samarbejde med Lægemiddelstyrelsen overveje behovet for nogle videre tiltag og gerne invitere Folketingets partier til en drøftelse herom. Så det er i hvert fald en åben invitation fra min side på vegne af regeringen.

Jeg håber, at lovforslaget vil få en god udvalgsbehandling. Jeg besvarer naturligvis de spørgsmål, som der måtte være fra Folketingets partier. Tak for ordet, og endnu en gang tak til aftalepartierne bag »Aftale om inflationshjælp«.

Kl. 15:46

Første næstformand (Leif Lahn Jensen):

Tak til ministeren. Der er ingen spørgsmål.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Sundhedsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 15:47

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes i morgen, torsdag den 16. marts 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 15:47).


10. møde

Torsdag den 22. december 2022 kl. 9.20

Dagsorden

1) Eventuelt: 3. behandling af lovforslag nr. L 1:

Forslag til lov om ændring af lov om et midlertidigt børnetilskud til visse forsørgere. (Forlængelse af det midlertidige børnetilskud for 2023).

Af Peder Hvelplund (EL) m.fl.

(Fremsættelse 16.11.2022. 1. behandling 29.11.2022. Betænkning 13.12.2022. 2. behandling 22.12.2022).

2) Eventuelt: 3. behandling af lovforslag nr. L 2:

Forslag til midlertidig bevillingslov for finansåret 2023.

Af finansministeren (Nicolai Wammen).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

3) Eventuelt: 3. behandling af lovforslag nr. L 3:

Forslag til lov om ændring af ejendomsvurderingsloven, lov om kommunal ejendomsskat og ejendomsværdiskatteloven. (Forlængelse af virkningen af ejendomsvurderingen for 2020 af ejerboliger m.v.).

Af skatteministeren (Jeppe Bruus).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

4) Eventuelt: 3. behandling af lovforslag nr. L 4 A:

Forslag til lov om ændring af afskrivningsloven. (Nedsættelse af afskrivningssatsen for bygninger m.v.).

Af skatteministeren (Jeppe Bruus).

(2. behandling 22.12.2022. Lovforslaget optrykt efter 2. behandling).

5) Eventuelt: 3. behandling af lovforslag nr. L 4 B:

Forslag til lov om ændring af investorfradragsloven. (Fastholdelse af loft over investorfradraget).

Af skatteministeren (Jeppe Bruus).

(2. behandling 22.12.2022. Lovforslaget optrykt efter 2. behandling).

6) Eventuelt: 3. behandling af lovforslag nr. L 5:

Forslag til lov om ændring af lov om arbejdsmarkedsuddannelser m.v. og forskellige andre love. (Udskydelse af solnedgangsklausuler og ophævelse af kadence for samlede udbudsrunder).

Af børne- og undervisningsministeren (Mattias Tesfaye).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

7) Eventuelt: 3. behandling af lovforslag nr. L 6:

Forslag til lov om ændring af lov om Nordsøenheden og Nordsøfonden. (Deltagelse i CO2-lagringsaktiviteter).

Af erhvervsministeren (Morten Bødskov).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

8) Eventuelt: 3. behandling af lovforslag nr. L 7:

Forslag til lov om ændring af lov om fremme af effektiv energianvendelse og drivhusgasreduktion. (Udmøntning af CCUS-puljer og mulighed for kommuners påtagelse af økonomiske forpligtelser).

Af klima-, energi- og forsyningsministeren (Lars Aagaard).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

9) Eventuelt: 3. behandling af lovforslag nr. L 8:

Forslag til lov om ændring af lov om gasforsyning, lov om Energinet og lov om elforsyning. (Regulering af brint, omorganisering af Energinet, CO2-lagring m.v.).

Af klima-, energi- og forsyningsministeren (Lars Aagaard).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

10) Eventuelt: 3. behandling af lovforslag nr. L 9:

Forslag til lov om ændring af lov om radio- og fjernsynsvirksomhed m.v. (Ændring af beskikkelsesperioden for DR's bestyrelse).

Af kulturministeren (Jakob Engel-Schmidt).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

11) Eventuelt: 3. behandling af lovforslag nr. L 10:

Forslag til lov om administration af den fælles landbrugspolitik m.v.

Af ministeren for fødevarer, landbrug og fiskeri (Jacob Jensen).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

12) Eventuelt: 3. behandling af lovforslag nr. L 11:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og indførelse af kontrol med sociale frikort).

Af social- og boligministeren (Pernille Rosenkrantz-Theil).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

13) Eventuelt: 2. (sidste) behandling af beslutningsforslag nr. B 9:

Forslag til folketingsbeslutning om ændring af forretningsorden for Folketinget. (Opdeling af Indenrigs- og Boligudvalget og oprettelse af Udvalget for Digitalisering og It og Ældreudvalget).

Af Udvalget for Forretningsordenen.

(Forslag som fremsat (i betænkning) 20.12.2022. 1. behandling 22.12.2022).

Kl. 09:20

Formanden (Søren Gade):

Mødet er åbnet.

Kl. 09:20

Samtykke til behandling

Formanden (Søren Gade):

De punkter, som er opført som nr. 1-13 på dagsordenen, kan kun med Tingets samtykke behandles i dette møde.

Kl. 09:20

Afstemning

Formanden (Søren Gade):

Der stemmes om samtykke til behandling af disse punkter. Der skal jævnfør forretningsordenens § 42 tre fjerdedeles flertal til sådan et samtykke. Jeg giver lige medlemmerne et øjeblik til at finde deres pladser. Og der kan stemmes.

Afstemningen slutter.

For stemte 105 (S, V, M, SF, DD, LA, KF, EL, RV, ALT, NB og DF), imod stemte 0, hverken for eller imod stemte 0.

Samtykket er givet.

Det første punkt på dagsordenen er:

1) 3. behandling af lovforslag nr. L 1:

Forslag til lov om ændring af lov om et midlertidigt børnetilskud til visse forsørgere. (Forlængelse af det midlertidige børnetilskud for 2023).

Af Peder Hvelplund (EL) m.fl.

(Fremsættelse 16.11.2022. 1. behandling 29.11.2022. Betænkning 13.12.2022. 2. behandling 22.12.2022).

Kl. 09:21

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig? Ordfører for forslagsstillerne fru Victoria Velasquez, Enhedslisten, har bedt om ordet.

Kl. 09:21

(Ordfører for forslagsstillerne)

Victoria Velasquez (EL):

Jeg er indigneret. Jeg er indigneret over, hvordan Socialdemokratiet, der ellers profilerer sig som et ansvarligt parti, kan løbe fra de aftaler, man for kort tid siden har indgået. Siden valget er der begyndt at tegne sig et mønster; et mønster for et regeringsparti, der ikke sidder i regering for at indfri sine visioner om at få gennemført forbedringer, men som i stedet klynger sig til magten af frygt for, at den glider dem af hænde. Hvad vi skal stemme om nu, træder ind i det mønster.

Helt ærligt, for de mennesker, som dette vedrører, handler det ikke om taktik. Det her handler om benhårde konsekvenser. Og hvorfor er det, jeg siger det? Ja, det er, fordi Socialdemokratiet var med i et program her i søndags, som hed »Mød Regeringen«, og der sagde den nye, men også tidligere statsminister: At have indgået den her aftale om en ny kontanthjælpsaftale handlede for Socialdemokratiet mere om taktik, end det handlede om politik – taktik i stedet for politik. For de mennesker, det her vedrører, handler det ikke om taktik; det er benhårde politiske valg, der påvirker deres liv. Vi står midt i en kold vinter med høj inflation, men vores hjerter og solidaritet må ikke fryse til is.

Lige nu ser tusindvis af de allerfattigste børn i Danmark ind i, at deres familier mister en betydelig del af deres levegrundlag, og de her familier har allerede svært ved at betale for så basale varer som mad og medicin. Men gør det, at man skammer sig i toppen? Jeg ved det ikke, men jeg tvivler. Men uagtet de gør det eller ej, er det utvivlsomt et svigt, vi er vidne til, når man kalder sig social-demokrat og samtidig tager retten til midlertidig børnetilskud fra de allerfattigste i vores samfund, mens man på samme tid og oven i giver varige skatterabatter til de rige. Det er faktisk noget af det mest asociale, som jeg kan forestille mig.

De allerfattigste børn og deres familier er blevet gjort til en forhandlingsvare i regeringsforhandlingerne og er tilsyneladende en vare, som Socialdemokratiet er villig til at opgive. Socialdemokratiet er nu et parti, der tager retten til økonomisk tryghed fra de allerfattigste børn; børn, der i ekstreme tilfælde springer måltider over for at spare penge. Socialdemokratiet har sat deres underskrift på et regeringsgrundlag, der med kapitlet om frisættelse nævner rettigheder som noget, man ønsker et opgør med. Det er den højredrejning, som børnene nu betaler for. De mister rettigheder; de mister retten til økonomisk tryghed, uagtet deres forældre bliver ramt af sygdom eller arbejdsløshed. Ja, i stedet har statsministeren fået et nyt fokus: Skattelettelser til samfundets rige.

Hvordan kan man give skattelettelser til de rige i vores samfund og mene, at der er råd til, at LEGO-arvingerne skal have 12,8 mia. kr. mere, og give rabatter til advokatmillionæren, til folketingsmedlemmer og ministre herinde i salen, alt imens vi har børn i det her land, som oplever isolation fra fællesskaber, som ikke kan deltage i fritidsaktiviteter, og som, hvad der er endnu mere vidtgående, oplever reel armod.

Derfor har jeg i dag en appel, for jeg ved, at der er flere socialdemokrater, som har ondt i maven, og flere, som sågar har sagt det offentligt og åbent, f.eks. overborgmesteren i København og borgmesteren i Aalborg i Nordjylland. Jeg har en appel til jer, som ikke er en del af toppen i Socialdemokratiet: Stå op for dem, der er afhængige af, hvad I lige om lidt stemmer, og som ikke har mulighed for at kunne forsørge sig selv. Stå op for de børn, der ikke selv er herrer over, at de vokser op i fattigdom. Stem for dette lovforslag. Tak for ordet.

Kl. 09:26

Formanden (Søren Gade):

Vi siger tak til ordføreren. Den næste, der har bedt om ordet, er fru Inger Støjberg fra Danmarksdemokraterne.

Kl. 09:26

(Ordfører)

Inger Støjberg (DD):

Tak for ordet. Danmarksdemokraternes indstilling til det her lovforslag har jo ikke ændret sig siden førstebehandlingen, men det er der bare en anden ting, der har, og det er, at vi, siden vi sidst debatterede det her, har fået en ny regering, som jeg kan forstå ikke umiddelbart har planer om at videreføre det midlertidige børnetilskud. Det er jeg jo helt enig i, for Danmarksdemokraterne mener simpelt hen ikke, at arbejdsløse indvandrere skal have op til 2.000 kr. mere om måneden skattefrit, når det er sådan, at en række danske familier ikke har råd til at betale deres elregninger.

Men jeg må også sige, at jeg mildt sagt er mystificeret over, hvad det er, der foregår, for man kan så høre nu, at man fra regeringens side ikke ønsker at videreføre det midlertidige børnetilskud, som det er i dag. Det er jo ligesom en betaling til Venstre for at komme med i regering, går jeg ud fra, for det er noget af det, Venstre mange, mange gange har sagt at man var imod. Sådan var det også i valgkampen: Man har stået her på talerstolen og tordnet imod det.

Jeg er sådan set lige så overrasket som Enhedslistens ordfører, men bare med et helt, helt andet fortegn, for jeg så også »Mød Regeringen« den anden aften, og jeg har også læst regeringsgrundlaget. Og det er jo her, mystikken opstår, for man vil nemlig ikke videreføre det her i den nuværende form. Men til min overraskelse kan jeg jo så læse i regeringsgrundlaget og også forstå på udsendelsen »Mød Regeringen«, som blev sendt i søndags på DR, at det er præcis de samme familier, som så skal have pengene nu alligevel, men bare på en anden måde.

I det omtalte program var statsministeren, udenrigsministeren og forsvarsministeren inviteret ind i studiet til Kåre Quist, og i den forbindelse forklarede statsministeren så nemlig, at de alle tre i fællesskab havde aftalt, at det beløb, som den tidligere socialdemokratiske regering afsatte til nogle af de her familier i 2023 sammen med det daværende parlamentariske grundlag, som jo bl.a. var Enhedslisten, også skal gælde for næste år, og at det skal gå til de selv samme familier, men bare udbetales på en anden måde.

Jeg må sige, at jeg er meget mystificeret over, hvad det er, der foregår. Den betaling, som man umiddelbart tænker er givet til Venstre for at gå med i regering, er, at man har afskaffet det her midlertidige børnetilskud; det er så bare givet på en anden måde. Så nu er vi tilbage til det der med prisen på grisen, som flere har omtalt.

Jeg er simpelt hen meget mystificeret over, hvad det er, der foregår. For på trods af at man har stået her på talerstolen og gentagne gange fra Venstres side argumenteret imod, at arbejdsløse indvandrere fortsat skal modtage op til 2.000 kr. skattefrit om måneden, så går man med til det nu; man kalder det bare noget andet. Så jeg ved ikke rigtig, hvor høj prisen på grisen er. Jeg så godt nok en reklame fra SuperBrugsen her den anden dag, og det er meget billigt med flæskesteg i øjeblikket, så der er noget, der tyder på, at prisen på grisen ikke er så høj i øjeblikket.

Jeg er ærlig talt godt gammeldags forvirret over, hvad det er, der sker. Jeg håber, at Venstres ordfører vil gå op og sige nogle ord om det, og jeg håber og forventer selvfølgelig også, at ministeren går op, så vi kan få en afklaring på det her. Og så kan jeg i hvert fald sige, at vi jo fortsat stemmer imod det her forslag. Det er sådan, at hvad vi allerede sagde før valget, mener vi også efter valget, og når der kommer et lovforslag som det her, mener vi selvfølgelig også det, som vi sagde ved førstebehandlingen, når det skal til afstemning.

Kl. 09:30

Formanden (Søren Gade):

Vi siger tak til ordføreren. Den næste, der har bedt om ordet, er hr. Karsten Hønge fra SF.

Kl. 09:30

(Ordfører)

Karsten Hønge (SF):

Enhver med øjne i hovedet kan se, at køen for at få julehjælp aldrig har været længere. Hvad er så regeringens svar til de familier, hvor forældrene i øjeblikket sidder derude og er bange for, om de kan give deres børn en jul, der bare tilnærmelsesvis minder om andre familiers, og som kan se frem til en vinter med høje energipriser og til gengæld lav indkomst? På forunderlig vis er svaret på de lange køer for at få julehjælp at tage pengene fra børnefamilierne. Jeg mener, at det må kræve en helt særlig grad af kynisme at nå frem til den konklusion. Vores konklusion er, at jul og fattige børn er et ufattelig dårligt match.

At man så har en idé om, at man kan afsætte penge til nogle puljer, som folk så øjensynlig kan søge, viser bare, hvor lidt forståelse man har for virkeligheden for de her familier – familier, der jo ikke kun kæmper med økonomiske udfordringer, men ofte også kan mangle ressourcer til at tage kampen op mod en kommune eller en sagsbehandler. Forestiller man sig virkelig, at de her familier, der ud over at de økonomisk er på hælene, skulle have ressourcerne til at kunne gå op og forhandle og vride penge ud af systemet? Vi ved udmærket godt, hvad det ender med, nemlig at netop dem, der har mest brug for det, ofte er dem, der ikke har kræfterne til at tilkæmpe sig det.

Jeg blev meget overrasket over at høre statsministerens omtale af vores aftale fra i sommer som en nødløsning. Den kontanthjælpsaftale, vi lavede, var et resultat af lange forhandlinger og alt andet end en nødløsning.

Så er det jo rigtigt, som fru Inger Støjberg nævnte, at det med hensyn til den her gruppe er sådan – som det jo i hele taget er i samfundet – at en del af de mennesker, som er økonomisk dårligt stillet, kan have anden etnisk baggrund. Der vil jeg bare sige, at det pejlemærke, som SF har, når det kommer til at give økonomisk hjælp til familier, er tykkelsen af forældrenes pengepung og ikke farven på børnenes kinder.

Kl. 09:32

Formanden (Søren Gade):

Vi siger tak til ordføreren. Der er ikke andre, der har bedt om ordet. Derfor går vi til afstemning.

Kl. 09:32

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 21 (SF, EL, RV og ALT), imod stemte 87 (S, V, M, DD, LA, KF, NB og DF), hverken for eller imod stemte 0.

Lovforslaget er forkastet.

Det næste punkt på dagsordenen er:

2) 3. behandling af lovforslag nr. L 2:

Forslag til midlertidig bevillingslov for finansåret 2023.

Af finansministeren (Nicolai Wammen).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

Kl. 09:33

Forhandling

Formanden (Søren Gade):

Der er ikke stillet ændringsforslag.

 Men fru Lotte Rod fra Radikale har bedt om ordet. Værsgo.

Kl. 09:33

(Ordfører)

Lotte Rod (RV):

Tak for det. Jeg vil gerne på vegne af Radikale Venstre knytte to kommentarer til lovforslaget her. For det første vil jeg gerne sige tak til finansministeren for det meget klare svar, vi har fået, om, at de humanistiske og samfundsvidenskabelige universitetsuddannelser fortsætter på det høje niveau. Det er jo sådan set noget rod, at der overhovedet kunne have været tvivl om det. Derfor håber jeg jo selvfølgelig også, at regeringen vil tage det med, når der kommer en finanslov, og som i den bedste af alle verdener vil sørge for, at det bliver permanent, sådan at vi en gang for alle får den sikkerhed, der skal være om vores universitetsuddannelser.

Så er der den anden ting, og det er en lille smule mere besværligt. For der er jo en række organisationer, som er på finansloven i 2022, og som er i tvivl om, hvad deres skæbne nu er, og som derfor sidder derude og er i store problemer lige nu. Jeg vil gerne sige tak til regeringen for at give os den imødekommelse, at socialministeren er på vej med et aktstykke, hvoraf det vil fremgå, som jeg forstår det af svaret til os, at man vil holde hånden under nogle af de organisationer, der er. Men det er alle organisationer, der står med det her problem, og det er jo ikke kun på socialområdet. Vi har også en række kulturelle organisationer, som gør et vigtigt stykke arbejde, og som vi har brug for har den økonomiske sikkerhed.

Derfor vil jeg gerne opfordre regeringen til at fortsætte bevillingerne til alle de organisationer, som har fået penge i 2022. Og hvis ikke regeringen synes, at man skal fortsætte det for alle, så indgår vi i hvert fald fra Radikale Venstres side gerne i en dialog med regeringen om, at vi får flest mulige organisationer med, så det som sagt ikke kun er dem på socialområdet, men også på kulturområdet.

Kl. 09:35

Formanden (Søren Gade):

Vi siger tak til ordføreren.

Ønsker flere at udtale sig?

Da det ikke er tilfældet, går vi til afstemning.

Kl. 09:35

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen stopper.

[For stemte 108 (S, V, M, SF, DD, LA, KF, EL, RV, ALT, NB og DF), imod stemte 0, hverken for eller imod stemte 0].

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

3) 3. behandling af lovforslag nr. L 3:

Forslag til lov om ændring af ejendomsvurderingsloven, lov om kommunal ejendomsskat og ejendomsværdiskatteloven. (Forlængelse af virkningen af ejendomsvurderingen for 2020 af ejerboliger m.v.).

Af skatteministeren (Jeppe Bruus).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

Kl. 09:35

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:36

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen stopper.

[For stemte 105 (S, V, M, SF, DD, LA, KF, EL, RV, ALT og DF), imod stemte 0, hverken for eller imod stemte 3 (NB)].

Lovforslaget er vedtaget og vil nu blive sendt til statsministeren.

Det næste punkt på dagsordenen er:

4) 3. behandling af lovforslag nr. L 4 A:

Forslag til lov om ændring af afskrivningsloven. (Nedsættelse af afskrivningssatsen for bygninger m.v.).

Af skatteministeren (Jeppe Bruus).

(2. behandling 22.12.2022. Lovforslaget optrykt efter 2. behandling).

Kl. 09:36

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig? Ja, det gør hr. Rasmus Jarlov.

Kl. 09:37

(Ordfører)

Rasmus Jarlov (KF):

Jeg ønsker lige at udtale mig om hastebehandlingen af det her lovforslag. Nu blev vi jo bare bedt om at give tilsagn til, at vi kunne hastebehandle alle lovforslagene. Men der er meget stor forskel på at hastebehandle en nødvendig bevillingslov, som vi er nødt til at stemme igennem, og så at hastebehandle et kompliceret lovforslag om nogle nye skatter, som havde fortjent en meget mere grundig behandling end den, vi har nu her. Så jeg synes, at vi her fra starten af den nye periode skal passe på, at vi ikke kommer ind i en vane med igen at hastebehandle en hel masse ting, som der ikke er nogen grund til at hastebehandle. Det her lovforslag burde ikke have været hastebehandlet. Der er ikke nogen presserende grund til, at det skal stemmes igennem, og det er så kompliceret, at vi ville have haft godt af at tage os bedre tid til at få det stemt igennem. Vi stemmer imod, fordi vi er modstandere af højere skatter, og fordi det er en økonomisk aftale, som vi ikke er med i.

Kl. 09:38

Formanden (Søren Gade):

Vi siger tak til ordføreren.

Ønsker flere at udtale sig?

Da det ikke er tilfældet, går vi til afstemning.

Kl. 09:38

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen stopper.

[For stemte 78 (S, V, M, SF, EL, ALT og DF), imod stemte 27 (DD, LA, KF og NB), hverken for eller imod stemte 3 (RV)].

Lovforslaget er vedtaget og vil nu blive sendt til statsministeren.

Det næste punkt på dagsordenen er:

5) 3. behandling af lovforslag nr. L 4 B:

Forslag til lov om ændring af investorfradragsloven. (Fastholdelse af loft over investorfradraget).

Af skatteministeren (Jeppe Bruus).

(2. behandling 22.12.2022. Lovforslaget optrykt efter 2. behandling).

Kl. 09:38

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:39

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen stopper.

[For stemte 78 (S, V, M, SF, EL, ALT og DF), imod stemte 30 (DD, LA, KF, RV og NB), hverken for eller imod stemte 0].

Lovforslaget er vedtaget og vil nu blive sendt til statsministeren.

Det næste punkt på dagsordenen er:

6) 3. behandling af lovforslag nr. L 5:

Forslag til lov om ændring af lov om arbejdsmarkedsuddannelser m.v. og forskellige andre love. (Udskydelse af solnedgangsklausuler og ophævelse af kadence for samlede udbudsrunder).

Af børne- og undervisningsministeren (Mattias Tesfaye).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

Kl. 09:39

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:39

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen stopper.

[For stemte 105 (S, V, M, SF, DD, LA, KF, EL, RV, ALT og DF), imod stemte 3 (NB), hverken for eller imod stemte 0].

Lovforslaget er vedtaget og vil nu blive sendt til statsministeren.

Det næste punkt på dagsordenen er:

7) 3. behandling af lovforslag nr. L 6:

Forslag til lov om ændring af lov om Nordsøenheden og Nordsøfonden. (Deltagelse i CO2-lagringsaktiviteter).

Af erhvervsministeren (Morten Bødskov).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

Kl. 09:39

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:40

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen stopper.

[For stemte 105 (S, V, M, SF, DD, LA, KF, EL, RV, ALT og DF), imod stemte 0, hverken for eller imod stemte 3 (NB)].

Lovforslaget er vedtaget og vil nu blive sendt til statsministeren.

Det næste punkt på dagsordenen er:

8) 3. behandling af lovforslag nr. L 7:

Forslag til lov om ændring af lov om fremme af effektiv energianvendelse og drivhusgasreduktion. (Udmøntning af CCUS-puljer og mulighed for kommuners påtagelse af økonomiske forpligtelser).

Af klima-, energi- og forsyningsministeren (Lars Aagaard).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

Kl. 09:40

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:40

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen stopper.

[For stemte 105 (S, V, M, SF, DD, LA, KF, EL, RV, ALT og DF), imod stemte 3 (NB), hverken for eller imod stemte 0].

Lovforslaget er vedtaget og vil nu blive sendt til statsministeren.

Det næste punkt på dagsordenen er:

9) 3. behandling af lovforslag nr. L 8:

Forslag til lov om ændring af lov om gasforsyning, lov om Energinet og lov om elforsyning. (Regulering af brint, omorganisering af Energinet, CO2-lagring m.v.).

Af klima-, energi- og forsyningsministeren (Lars Aagaard).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

Kl. 09:41

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:41

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen stopper.

[For stemte 108 (S, V, M, SF, DD, LA, KF, EL, RV, ALT, NB og DF), imod stemte 0, hverken for eller imod stemte 0].

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

10) 3. behandling af lovforslag nr. L 9:

Forslag til lov om ændring af lov om radio- og fjernsynsvirksomhed m.v. (Ændring af beskikkelsesperioden for DR's bestyrelse).

Af kulturministeren (Jakob Engel-Schmidt).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

Kl. 09:41

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:42

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen stopper.

[For stemte 100 (S, V, M, SF, DD, LA, KF, EL, RV og DF), imod stemte 3 (NB), hverken for eller imod stemte 4 (ALT)].

Lovforslaget er vedtaget og vil nu blive sendt til statsministeren.

Det næste punkt på dagsordenen er:

11) 3. behandling af lovforslag nr. L 10:

Forslag til lov om administration af den fælles landbrugspolitik m.v.

Af ministeren for fødevarer, landbrug og fiskeri (Jacob Jensen).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

Kl. 09:42

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi går til afstemning.

Kl. 09:42

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen stopper.

[For stemte 104 (S, V, M, SF, DD, LA, KF, EL, RV, NB og DF), imod stemte 4 (ALT), hverken for eller imod stemte 0].

Lovforslaget er vedtaget og vil nu blive sendt til statsministeren.

Det næste punkt på dagsordenen er:

12) 3. behandling af lovforslag nr. L 11:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og indførelse af kontrol med sociale frikort).

Af social- og boligministeren (Pernille Rosenkrantz-Theil).

(Fremsættelse 19.12.2022. 1. behandling 20.12.2022. Betænkning 21.12.2022. 2. behandling 22.12.2022).

Kl. 09:43

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 09:43

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen stopper.

[For stemte 108 (S, V, M, SF, DD, LA, KF, EL, RV, ALT, NB og DF), imod stemte 0, hverken for eller imod stemte 0].

Lovforslaget er enstemmigt vedtaget og vil nu blive sendt til statsministeren.

Det sidste punkt på dagsordenen er:

13) 2. (sidste) behandling af beslutningsforslag nr. B 9:

Forslag til folketingsbeslutning om ændring af forretningsorden for Folketinget. (Opdeling af Indenrigs- og Boligudvalget og oprettelse af Udvalget for Digitalisering og It og Ældreudvalget).

Af Udvalget for Forretningsordenen.

(Forslag som fremsat (i betænkning) 20.12.2022. 1. behandling 22.12.2022).

Kl. 09:44

Forhandling

Formanden (Søren Gade):

[Der er ikke stillet ændringsforslag].

Ønsker nogen at udtale sig? Det gør fru Jette Gottlieb.

Kl. 09:44

(Ordfører)

Jette Gottlieb (EL):

Som jeg sagde under førstebehandlingen, vil jeg sådan set egentlig meget gerne udbede mig en forklaring på den sætning, der står i beslutningsforslaget, hvor der står: »Udvalget besluttede desuden« – det er den eneste begrundelse – »at opretholde Miljø- og Fødevareudvalget som udvalg for både miljø- og fødevareområdet ...«

Er der ikke en af dem, der har været med til at beslutte det, der vil være venlig at begrunde, hvorfor man fastholder, at det skal være ét udvalg?

Kl. 09:45

Formanden (Søren Gade):

Jeg siger tak til ordføreren. Ønsker flere at udtale sig?

Da det ikke er tilfældet, går vi til afstemning.

Kl. 09:45

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen stopper.

[For stemte 107 (S, V, M, SF, DD, LA, KF, EL, RV, ALT, NB og DF), imod stemte 0, hverken for eller imod stemte 0].

Forslaget til folketingsbeslutning er enstemmigt vedtaget.

Kl. 09:45

Meddelelser fra formanden

Formanden (Søren Gade):

Så nåede vi frem til afslutningen af det sidste møde inden juleferien. Jeg ønsker alle medlemmerne og medarbejderne i huset en rigtig glædelig jul og et godt nytår med stor tak for samarbejdet i 2022. Og jeg håber, at I alle får fredfyldte dage sammen med jeres kære, så I er klar til at genoptage arbejdet, når vi mødes i det nye år.

Folketingets næste møde afholdes torsdag den 5. januar 2023, kl. 10.00.

Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der også vil fremgå af Folketingets hjemmeside.

Mødet er hævet. (Kl. 09:46).


59. møde

Torsdag den 11. maj 2023 kl. 10.00

Dagsorden

1) 3. behandling af lovforslag nr. L 83:

Forslag til lov om inflationshjælp til økonomisk udsatte børnefamilier.

Af beskæftigelsesministeren (Ane Halsboe-Jørgensen).

(Fremsættelse 29.03.2023. 1. behandling 18.04.2023. Betænkning 03.05.2023. 2. behandling 09.05.2023. Lovforslaget optrykt efter 2. behandling).

2) 3. behandling af lovforslag nr. L 84:

Forslag til lov om ansættelsesbeviser og visse arbejdsvilkår.

Af beskæftigelsesministeren (Ane Halsboe-Jørgensen).

(Fremsættelse 29.03.2023. 1. behandling 13.04.2023. Betænkning 03.05.2023. 2. behandling 09.05.2023. Lovforslaget optrykt efter 2. behandling).

3) 3. behandling af lovforslag nr. L 69:

Forslag til lov om et midlertidigt solidaritetsbidrag.

Af skatteministeren (Jeppe Bruus).

(Fremsættelse 22.03.2023. 1. behandling 30.03.2023. Betænkning 04.05.2023. 2. behandling 09.05.2023).

4) 1. behandling af lovforslag nr. L 118:

Forslag til lov om ændring af årsregnskabsloven. (Implementering af Europa-Parlamentets og Rådets direktiv (EU) 2021/2101 for så vidt angår offentliggørelse af indkomstskatteoplysninger for visse virksomheder og filialer m.v.).

Af erhvervsministeren (Morten Bødskov).

(Fremsættelse 26.04.2023).

5) 1. behandling af lovforslag nr. L 126:

Forslag til lov om ændring af lov om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. (Justering af likviditetslåneordningen).

Af erhvervsministeren (Morten Bødskov).

(Fremsættelse 03.05.2023).

6) 1. behandling af lovforslag nr. L 127:

Forslag til lov om ændring af investeringsscreeningsloven og lov om Klagenævnet for Udbud. (Udvidet screening af kontrakter vedrørende etablering, medejerskab og drift af energiøen i Nordsøen og præcisering af Klagenævnet for Udbuds kompetence og indførelse af bemyndigelsesbestemmelse vedrørende administration af EU’s økonomiske sanktioner over for tredjelande vedrørende offentlige kontrakter).

Af erhvervsministeren (Morten Bødskov).

(Fremsættelse 03.05.2023).

7) 1. behandling af beslutningsforslag nr. B 34:

Forslag til folketingsbeslutning om fuld offentlighed om regeringens økonomiske beregninger.

Af Lisbeth Bech-Nielsen (SF) m.fl.

(Fremsættelse 21.02.2023).

8) 1. behandling af beslutningsforslag nr. B 77:

Forslag til folketingsbeslutning om demokratisering af støtten til ngo’er og større gennemsigtighed i finanslovsbevillinger.

Af Mikkel Bjørn (DF) m.fl.

(Fremsættelse 15.03.2023).

9) 1. behandling af beslutningsforslag nr. B 116:

Forslag til folketingsbeslutning i henhold til grundlovens § 47 med hensyn til statsregnskabet for finansåret 2021.


(Forslaget som fremsat (i betænkning) 20.04.2023. Anmeldelse (i salen) 25.04.2023).

10) 1. behandling af beslutningsforslag nr. B 75:

Forslag til folketingsbeslutning om at pålægge udlændinge i Danmark et gebyr for fortsat at opholde sig i Danmark.

Af Morten Messerschmidt (DF) m.fl.

(Fremsættelse 15.03.2023).

11) 1. behandling af beslutningsforslag nr. B 85:

Forslag til folketingsbeslutning om udarbejdelse af en rapport vedrørende indvandringens konsekvenser.


Af Morten Messerschmidt (DF) m.fl.

(Fremsættelse 16.03.2023).

12) 1. behandling af beslutningsforslag nr. B 58:

Forslag til folketingsbeslutning om at udvide den omfattede persongruppe i voldsbestemmelsen i udlændingelovens § 19, stk. 7. 

Af Astrid Carøe (SF) m.fl.

(Fremsættelse 14.03.2023).

13) 1. behandling af beslutningsforslag nr. B 49:

Forslag til folketingsbeslutning om adskillelse af asylpar i asylsystemet, når mindst den ene ægtefælle er under 18 år.

Af Pia Kjærsgaard (DF) m.fl.

(Fremsættelse 14.03.2023).

14) 1. behandling af beslutningsforslag nr. B 84:

Forslag til folketingsbeslutning om at begrænse indvandring fra muslimske lande mest muligt.

Af Pia Kjærsgaard (DF) m.fl.

(Fremsættelse 16.03.2023).

15) 1. behandling af beslutningsforslag nr. B 94:

Forslag til folketingsbeslutning om at ophæve arealreservationerne i den sydlige del af Ring 5-transportkorridoren og opgive planen om en Ring 5-motorvej.


Af Brigitte Klintskov Jerkel (KF), Sofie Lippert (SF), Susie Jessen (DD), Trine Pertou Mach (EL), Zenia Stampe (RV) og Sascha Faxe (ALT) m.fl.

(Fremsættelse 17.03.2023. Omtrykt).

Kl. 09:59

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelse:

Steffen Larsen (LA) m.fl.:

Beslutningsforslag nr. B 118 (Forslag til folketingsbeslutning om afkriminalisering af besiddelse af euforiserende stoffer).

Titlen på den anmeldte sag vil fremgå af www.folketingstidende.dk (jf. ovenfor).

Kulturministeren (Jakob Engel-Schmidt) har meddelt mig, at han ønsker i henhold til forretningsordenens § 19, stk. 4, at give Folketinget en skriftlig

Redegørelse om kulturpolitik.

(Redegørelse nr. R 14).

Klima-, energi- og forsyningsministeren (Lars Aagaard) har meddelt mig, at han ønsker i henhold til forretningsordenens § 19, stk. 4, at give Folketinget en skriftlig

Redegørelse om energi- og forsyningspolitik 2023.

(Redegørelse nr. R 15) og 

Redegørelse om klimaeffekter.

(Redegørelse nr. R 16).

Redegørelserne vil fremgå af www.folketingstidende.dk.

Redegørelserne vil komme til forhandling tirsdag den 23. maj 2023.

Redegørelserne vil fremgå af folketingstidende.dk.

Redegørelserne vil komme til forhandling tirsdag den 23. maj 2023.

Det første punkt på dagsordenen er:

1) 3. behandling af lovforslag nr. L 83:

Forslag til lov om inflationshjælp til økonomisk udsatte børnefamilier.

Af beskæftigelsesministeren (Ane Halsboe-Jørgensen).

(Fremsættelse 29.03.2023. 1. behandling 18.04.2023. Betænkning 03.05.2023. 2. behandling 09.05.2023. Lovforslaget optrykt efter 2. behandling).

Kl. 10:00

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:01

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 77 (S, V, M, SF, EL, RV, ALT og SP), imod stemte 28 (DD, LA, KF og DF), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

2) 3. behandling af lovforslag nr. L 84:

Forslag til lov om ansættelsesbeviser og visse arbejdsvilkår.

Af beskæftigelsesministeren (Ane Halsboe-Jørgensen).

(Fremsættelse 29.03.2023. 1. behandling 13.04.2023. Betænkning 03.05.2023. 2. behandling 09.05.2023. Lovforslaget optrykt efter 2. behandling).

Kl. 10:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:01

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 101 (S, V, M, SF, DD, LA, KF, EL, RV, ALT og SP), imod stemte 4 (DF), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

3) 3. behandling af lovforslag nr. L 69:

Forslag til lov om et midlertidigt solidaritetsbidrag.

Af skatteministeren (Jeppe Bruus).

(Fremsættelse 22.03.2023. 1. behandling 30.03.2023. Betænkning 04.05.2023. 2. behandling 09.05.2023).

Kl. 10:02

Forhandling

Formanden (Søren Gade):

Der er ikke stillet ændringsforslag.

Jeg giver nu ordet til fru Trine Pertou Mach fra Enhedslisten.

Kl. 10:02

(Ordfører)

Trine Pertou Mach (EL):

Lige om et øjeblik skal vi stemme om det lovforslag, som er Danmarks implementering af en EU-aftale fra sidste efterår. Det er en aftale, som pålægger alle EU-lande at indføre en særskat på de energiselskaber, der har tjent milliarder på, at elpriserne er gået amok. Hele formålet med den her aftale var at indkræve en del af de unormale profitter gennem en midlertidig særskat og bruge dem på inflationshjælp til de mange tusinde borgere i Danmark og resten af EU, som kæmper for at få økonomien til at hænge sammen. Deraf navnet solidaritetsbidrag.

Vi stemmer for i Enhedslisten, men vi vil også gerne benytte lejligheden til at rette en meget hård kritik mod regeringen for faktisk ikke at levere det, der er mulighed for, og det, der er brug for. Vi står med den her forordning med en mulighed for at beskatte de ekstreme overskud, som energispekulanter og store selskaber de seneste mange måneder har kunnet indkassere. Det er de såkaldte mellemhandlere, som spekulerer i at købe og sælge el og tjene kassen på krisen og få en fed forretning ud af det, mens andre mennesker må vælge, om de kan betale deres elregning eller deres medicinregning. Det er de selskaber, som også udbetaler store bonusser, selskaberne med de skyhøje profitter, som vi har kunnet læse om i pressen på det seneste. Men præcis de her mellemhandlere har regeringen ikke fundet vilje til at lade omfatte af loven. Man kunne gøre det, og man kunne sørge for, at de også betalte en del af de penge tilbage, som jo rettelig er borgernes penge. Hele formålet var, at brancher, som, ikke fordi de er blevet bedre til at drive virksomheder, men fordi de er på det rigtige sted i en krisetid, har tjent styrtende på andre menneskers krise, kunne være blevet pålagt en midlertidig særskat, penge, der så skulle omfordeles til dem, der kæmper for at klare sig igennem inflationskrise.

Vi synes simpelt hen, at det nærmest er uanstændigt, at man nøjes med en lovgivning, som tilsyneladende kommer til at betyde ca. 1 mia. kr. i statskassen, når det, hvis man faktisk havde benyttet de muligheder, forordningen giver os mulighed for, ville have været muligt at hente op imod 17 mia. kr. tilbage til den danske statskasse – 17 mia. kr.! Det er milliarder, som kunne være blevet brugt på at hjælpe hårdt pressede børnefamilier, folkepensionister, de lavestlønnede, de studerende, alle de borgere, som de seneste mange måneder har kæmpet for at kunne betale deres varmeregninger, som har måttet finde ud af, om de skulle betale for deres husleje, købe vinterstøvler til deres børn eller betale for deres medicin, som de har brug for. Alle de her ting er valg, mennesker har stået i, samtidig med at andre mennesker har tjent kassen. Hele det her lovforslag handlede faktisk om at sørge for bare en lillebitte smule omfordeling fra dem, der tjener, til dem, der har tabt.

Desværre taler det her lovforslag, L 69, sit eget tydelige sprog. Regeringen vælger at stille sig på samme side som energispekulanterne og inflationsbaronerne i stedet for at stå op for alle de mange tusinde danskere, som er så ekstremt pressede af informationskrisen. Og jeg siger, at de stiller sig på samme side, for der var et valg. Vi kan se, når vi giver rundtomkring i EU, at andre lande har valgt mere og har valgt mere seriøse tiltag, både for at pålægge skatten, ikke bare i 2023, som det her lovforslag gør, men også i 2022, som faktisk er det år, hvor de skyhøje profitter i særdeleshed kan ses. De har også valgt i andre EU-lande at indbefatte andre sektorer end blot energisektoren, og det er simpelt hen en falliterklæring, at vi ikke gør det bedre her i Danmark, når nu muligheden er der.

Jeg vil gerne sige tak til mine ordførerkolleger i SF og Alternativet for et supergodt samarbejde om at prøve at fremsætte ændringsforslag, der skulle gøre det her lovforslag bedre på nogle af de ting, som jeg her har talt om. Vi har samarbejdet rigtig godt, for vi vil gerne vise, at der er en anden vej, at der er et politisk valg om at gøre noget på en anden måde. Vi har ovenikøbet også foreslået noget, for vi mener faktisk ikke, at alle mulige afsøgt. Vi har prøvet at fremsætte et forslag om en revisionsklausul, så man på et tidspunkt kunne gå tilbage og lave et nyt lovforslag, som indeholder en beskatningsmodel, som gør det muligt at pålægge alle de sektorer, der har tjent styrtende, herunder også mellemhandlerne, solidaritetsbidrag. Desværre er alle de ændringsforslag blevet stemt ned af et flertal her i Folketinget, og lige om lidt, når vi trykker på stemmeknapperne, vil et flertal i Folketinget vælge at lade virksomheder skumme fløden på stigende priser frem for at vælge side med de forbrugere og de borgere, som kæmper mega hårdt for at få deres privatøkonomi til at hænge sammen. Det er simpelt hen elitepolitik, når det er allerværst.

Nogle vil grine og glædes over en velpolstret bankkonto, en stadig stærkere velpolstret bankkonto, netop fordi de kan holde den her profit for sig selv. De vil glæde sig over, at et flertal her stiller sig på deres side. Samtidig vil tusinder af danskere vide, at regeringen ikke har stillet sig på deres side og ikke har lavet politik, som i virkeligheden skal gavne dem og hjælpe med at holde hånden under dem, når de er presset allermest i de kriser, som vi står med. Og det her er et udtryk for et politisk valg, og i politik må man altid spørge sig selv, hvis side beslutningerne er på, og den beslutning, der lige om lidt er et flertal for at træffe, er at stille sig på spekulanternes side og ikke på borgernes. Tak for ordet.

Kl. 10:07

Formanden (Søren Gade):

Vi siger tak til fru Trine Pertou Mach fra Enhedslisten. Er der flere, der ønsker at udtale sig?

Da det ikke er tilfældet, går vi til afstemning.

Kl. 10:07

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 95 (S, V, M, SF, DD, KF, EL, RV, DF, ALT, SP og 1 (LA) (ved en fejl)), imod stemte 9 (LA), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

4) 1. behandling af lovforslag nr. L 118:

Forslag til lov om ændring af årsregnskabsloven. (Implementering af Europa-Parlamentets og Rådets direktiv (EU) 2021/2101 for så vidt angår offentliggørelse af indkomstskatteoplysninger for visse virksomheder og filialer m.v.).

Af erhvervsministeren (Morten Bødskov).

(Fremsættelse 26.04.2023).

Kl. 10:09

Forhandling

Formanden (Søren Gade):

Forhandlingen er åbnet, og jeg giver ordet til den første ordfører, fru Mette Reissmann fra Socialdemokratiet.

Kl. 10:09

(Ordfører)

Mette Reissmann (S):

Tak for ordet. Kernen i socialdemokratisk erhvervspolitik er at sikre de bedste vilkår for danske virksomheder for netop at kunne drive den bedst mulige forretning. Det bidrager det lovforslag, som vi nu konkret skal til at behandle, til. Når nogle virksomheder snyder, benytter aggressiv skatteplanlægning eller skatteunddragelse, undergraver de fundamentet for fair konkurrencevilkår. Det er simpelt hen ikke rimeligt. Ifølge Europa-Kommissionen koster den internationale skatteunddragelse 1 billion euro i tabt skatteprovenu om året. Det kunne der være bygget mange skoler, plejehjem og hospitaler for.

En anden ting er, at investorerne ikke er interesserede i at investere i virksomheder, der har et renommé med ridser i lakken, og hvis omdømmekapital er for nedadgående. Samfundsansvarlig adfærd, herunder også ansvarlig skattebetaling, er faktisk big business. Der er sund forretning i at synliggøre, at man betaler korrekt skat. Og direktivet, som implementeres her, er også et godt redskab til at kridte stregerne tydeligt op for både virksomhederne og deres skatterådgivere, i forhold til hvor de grå zoner er, og dem skal vi selvfølgelig nedbringe antallet af, så der ikke kommer tvivl om, hvad der forpligter virksomhederne.

Socialdemokratiet ønsker også at minimere antallet af gråzoner. Der er jo rigtig mange virksomheder, som allerede i dag har en velformuleret CSR, en samfundsansvarlig strategi, herunder også, at de betaler den rigtige skat det rigtige sted. Derfor er det afgørende, at der er gennemsigtighed i virksomhedernes regnskaber. På den måde kan vi sikre, at de betaler skat i de lande, hvor deres indtægter også genereres.

Grundlæggende handler den her ændring om at indføre krav om større åbenhed om skatteforhold for de største virksomheder og koncerner, som har aktivitet i EU. Konkret skal virksomhederne udarbejde det, der kaldes en land for land-rapport, som indeholder oplysninger om virksomhedernes skatteforhold fordelt på aktiviteter og lande. På den måde kan vi skabe gennemsigtighed i virksomhedernes skatteforhold og være med til at sikre retfærdige konkurrencevilkår. Det er med til at understøtte det, som jeg indledte med at sige, nemlig at kernen i socialdemokratisk erhvervspolitik netop er at sikre de bedste vilkår for vores virksomheder. Socialdemokratiet støtter lovforslaget. Tak.

Kl. 10:12

Formanden (Søren Gade):

Tak for det. Der er en enkelt kort bemærkning. Fru Lisbeth Bech-Nielsen fra Socialistisk Folkeparti, værsgo.

Kl. 10:12

Lisbeth Bech-Nielsen (SF):

Tak. Hvad synes Socialdemokratiet om, at den aftale fra EU, som skal implementeres, kun gælder i en lille række lande og ikke i nogle af de værste skattelylande som f.eks. Bermuda, Caymanøerne og Schweiz, bare for at nævne nogle få?

Kl. 10:12

Formanden (Søren Gade):

Ordføreren.

Kl. 10:12

Mette Reissmann (S):

Ambitionsniveauet var højere. Forhandlingerne i EU viste noget andet. Lige nu er det her er en rigtig god og bæredygtig beslutning, som vi bakker op om.

Kl. 10:13

Formanden (Søren Gade):

Fru Lisbeth Bech-Nielsen.

Kl. 10:13

Lisbeth Bech-Nielsen (SF):

Hvorfor har Socialdemokratiet ikke ønsket at gøre det, som Europa-Kommissionen for flere år siden sagde, nemlig at opfordre til, at medlemslandene laver deres egne sortlister som supplement til det svage EU-kompromis, man kunne blive enige om?

Kl. 10:13

Formanden (Søren Gade):

Ordføreren.

Kl. 10:13

Mette Reissmann (S):

Socialdemokratiet støtter faktisk de bedste vilkår for lige præcis de danske erhvervsvirksomheder, og med det her forslag mener vi, at den balance er opnået.

Kl. 10:13

Formanden (Søren Gade):

Hr. Pelle Dragsted, Enhedslisten.

Kl. 10:13

Pelle Dragsted (EL):

Nu siger ordføreren, at Socialdemokraterne mener, at balancen er opnået. Men det er jo lidt en sandhed med modifikationer, for vi har jo i Erhvervsudvalget modtaget en henvendelse, som er underskrevet af bl.a. Jacob Bundsgaard, kollega Thomas Kastrup-Larsen, socialdemokratisk kollega Steen Christiansen, socialdemokratisk kollega Michael Vindfeldt, altså alle socialdemokratiske borgmestre i store byer i Danmark, hvori de klart og tydeligt opfordrer erhvervsministeren til at udvide det her åbenhedskrav, så det gælder for samtlige lande og jurisdiktioner, altså sådan at de multinationale selskaber land for land skal opgøre regnskaber for alle lande og jurisdiktioner.

Er den socialdemokratiske ordfører uenig med sine egne borgmesterkollegaer? Det er nogle af dem, der jo bliver ramt af det her og af, at der mangler penge til de ældre ude i sundhedsvæsenet – eller på plejehjem og i børnehaver. Hvorfor er der den uenighed i Socialdemokratiet?

Kl. 10:14

Formanden (Søren Gade):

Ordføreren.

Kl. 10:14

Mette Reissmann (S):

Vi er ikke uenige. Jeg tror, at ambitionsniveauet for Socialdemokratiet her på Borgen har været det samme som for vores socialdemokratiske borgmesterkolleger. Ambitionsniveauet kunne umiddelbart ikke blive indfriet, men det er selvfølgelig en god begyndelse, og det, som vi arbejder på nu, og som i øvrigt også skal implementeres her i dag, er lige præcis det, som giver den bedste mulighed for, at danske virksomheder fortsat kan drive en sund og bæredygtig forretning.

Kl. 10:15

Formanden (Søren Gade):

Hr. Pelle Dragsted.

Kl. 10:15

Pelle Dragsted (EL):

Jeg forstår ikke det her med, at ordføreren siger, at der er enighed. Den her henvendelse, vi har fået, er modtaget den 8. maj 2023, altså i forgårs, så vidt jeg umiddelbart kan regne ud. Det er socialdemokratiske borgmestre, som opfordrer os her i Folketinget til at stille et ændringsforslag til den her lov, der sikrer fuld jurisdiktion. Så hvorfor er ordføreren uenig med sine socialdemokratiske borgmesterkollegaer?

Kl. 10:15

Formanden (Søren Gade):

Ordføreren.

Kl. 10:15

Mette Reissmann (S):

Jeg vil kun gentage det, som jeg har sagt, og det er, at lige nu er formålet at fremme et fair og effektivt skattesystem og forebygge den her unddragelse. Vi lytter også til vores socialdemokratiske borgmesterkolleger, men som behandlingen i dag har vist, er det, som jeg tidligere har sagt i talen, også det, som vi arbejder ud fra.

Kl. 10:15

Formanden (Søren Gade):

Tak for det. Der er ikke flere korte bemærkninger. Vi siger tak til fru Mette Reissmann fra Socialdemokratiet. Jeg byder nu velkommen til hr. Hans Andersen fra Venstre.

Kl. 10:16

(Ordfører)

Hans Andersen (V):

Tak for det. Med lovforslaget gennemfører vi den del af EU's regnskabsdirektiv, der angår offentliggørelse af selskabsskatteoplysninger for visse virksomheder og filialer. I Venstre har vi den ambition, at Danmark skal være det bedste land at starte og drive virksomhed i, og derfor arbejder vi løbende for at minimere unødvendigt bureaukrati og understøtte de bedst mulige vækstbetingelser, så danske virksomheders konkurrenceevne styrkes og muligheden for vækst og jobskabelse forbedres.

En af forudsætningerne for, at det kan lade sig gøre, er bl.a., at vi har et fair og gennemsigtigt skattesystem baseret på princippet om, at virksomheder skal betale skat i det land, hvor deres indtægter genereres. Med lovforslaget pålægges virksomheder af en vis størrelse, det vil sige dem, der har en årlig nettoomsætning på mere end 5,6 mia. kr. 2 år i træk, at udarbejde og offentliggøre en såkaldt land for land-rapport med oplysninger om deres skatteforhold opdelt på aktiviteter og lande. I Venstre er vi også meget optaget af, at regulering af erhvervslivet altid skal have en fornuftig balance, så vi ikke pålægger danske virksomheder unødvendige byrder. Det mener jeg også er tilfældet med lovforslaget her, hvilket bl.a. ses ved, at kun virksomheder af en vis størrelse er omfattet af loven, samt at visse oplysninger kan genbruges, så rapporteringen gøres mindst mulig besværlig for de berørte virksomheder. Og med de ord skal jeg meddele, at Venstre stemmer for lovforslaget.



Kl. 10:17

Formanden (Søren Gade):

Tak for det. Der er foreløbig to korte bemærkninger. Hr. Pelle Dragsted, Enhedslisten. Værsgo.

Kl. 10:17

Pelle Dragsted (EL):

Spørgsmålet går på det samme, som mit spørgsmål til Socialdemokraterne. Vil Venstre være med til at stramme den her lov op, sådan at vi får fuld åbenhed om det her land for land-rapportering i alle lande og jurisdiktioner, sådan som bl.a. Venstres egen borgmester oppe fra Jammerbugt Kommune, Mogens Chresten Gade, i et brev til Erhvervsudvalget har foreslået?

Kl. 10:18

Formanden (Søren Gade):

Ordføreren.

Kl. 10:18

Hans Andersen (V):

Vi synes sådan set, som jeg også sagde i min ordførertale, at balancen er god, men vi skal selvfølgelig altid arbejde for at bekæmpe skattely, som jeg opfatter spørgsmålet går i retning af, og det er jeg sådan set tryg ved at vi arbejder på, både i forhold til hvad der foregår i Erhvervsudvalget, men jo også i forhold til, hvad der foregår i Skatteudvalget og i Skatteministeriet.

Kl. 10:18

Formanden (Søren Gade):

Hr. Pelle Dragsted.

Kl. 10:18

Pelle Dragsted (EL):

Tak for det. Det var vist lidt det, man kalder en sang fra de varme lande. For mit spørgsmål var meget konkret: Er Venstre uenig med sin borgmester i Jammerbugt Kommune i, at der er behov for at udvide den her lov, sådan som Danmark i øvrigt arbejdede for, da man lavede aftalen nede i EU, sådan at vi i Danmark i vores årsregnskabslov sikrer, at de multinationale selskaber, som opererer her, skal lave en land for land-rapportering, der omfatter alle lande, også hvis de har aktiviteter i Bermuda eller Schweiz eller Caymanøerne?

Kl. 10:19

Formanden (Søren Gade):

Ordføreren.

Kl. 10:19

Hans Andersen (V):

Det var også det, jeg forsøgte at svare på, hvor jeg sagde, at jeg sådan set synes, at balancen er fundet her. Og jeg nævnte også, at vi ikke ønsker at pålægge en virksomhed unødvendige byrder. Men jeg nævnte også, at vi er optaget af at bekæmpe skattely, og det er jeg sådan set også tryg ved at vi gør, også i den her regering.

Kl. 10:19

Formanden (Søren Gade):

Fru Lisbeth Bech-Nielsen, Socialistisk Folkeparti.

Kl. 10:19

Lisbeth Bech-Nielsen (SF):

Hvad vil Venstres ordfører sige til alle de SMV'er og alle de virksomheder, som udgør stort set hele vores danske erhvervsliv, som betaler deres skat, som går på arbejde, og som skaber masser af danske arbejdspladser? Hvad vil Venstres ordfører sige til dem, som ikke kan skattespekulere ved at bruge forskellige jurisdiktioner og forskellige lande til at placere deres penge i, så de ikke skal betale skat?

Hvad vil Venstres ordfører sige til dem? For det er vel konkurrenceforvridende, at bare du er stor nok, så kan du få lov at gemme dine profitter væk fra dansk beskatning.

Kl. 10:20

Formanden (Søren Gade):

Ordføreren.

Kl. 10:20

Hans Andersen (V):

Man kan da ikke gemme sine profitter væk. Vi er sådan set optaget af at bekæmpe skatteunddragelse. Det er jeg sådan set tryg ved at skatteministeren og Skatteministeriet arbejder for hver dag.

Det her handler om, at vi har fundet en balance i EU-regi for, hvordan og hvorledes vi ønsker at skabe mere åbenhed omkring de største selskaber og deres skatteforhold.

Kl. 10:20

Formanden (Søren Gade):

Fru Lisbeth Bech-Nielsen.

Kl. 10:20

Lisbeth Bech-Nielsen (SF):

Med al respekt vil jeg sige, at selvfølgelig kan man gemme sine profitter væk, for det er jo kernen i det her. Det er derfor, at vi har BEPS-regler. Det er derfor, at vi i EU-regi har haft land for land-rapportering oppe. Det er derfor, at der skal være åbenhed, så man netop kan følge de her pengestrømme.

Der er jo en kæmpestor værktøjskasse fyldt med forskellige værktøjer til netop at gemme sine profitter væk, så man ikke betaler skat, mens de virksomheder, der udgør rygraden i dansk erhvervsliv, skal betale den skat. Hvad vil ordføreren sige til de virksomheder, der betaler skat i Danmark?

Kl. 10:21

Formanden (Søren Gade):

Ordføreren.

Kl. 10:21

Hans Andersen (V):

Jeg er optaget af, at alle virksomhederne, både små og kæmpestore, betaler den skat, de skal. Jeg er også optaget af, at vi bekæmper skattely, og det er jeg tryg ved at vi gør, i regi af både Erhvervsministeriet og Skatteministeriet og med regeringen i spidsen. Og så synes jeg, at vi har fundet en balance her, der gør, at nu kommer der åbenhed omkring de allerallerstørste selskabers skatteforhold, og det er jeg sådan set optaget af.

Kl. 10:21

Formanden (Søren Gade):

Tak for det. Der er ikke flere korte bemærkninger. Vi siger tak til hr. Hans Andersen fra Venstre. Og jeg byder nu velkommen til fru Karin Liltorp fra Moderaterne. Værsgo.

Kl. 10:21

(Ordfører)

Karin Liltorp (M):

Tak for ordet. I Moderaterne mener vi helt grundlæggende, at der skal være gode og stærke incitamenter for at kaste sig ud i et iværksættereventyr i Danmark.

Det er en vigtig mærkesag for os, at danske virksomheder skal have de bedste vilkår for at drive virksomhed i Danmark. Derfor er det også en helt central problemstilling, når virksomheder lægger aggressive planer om skatteunddragelse, fordi de kan drage store fordele af at omgå loven. For at imødekomme denne problemstilling vil lovforslaget implementere et EU-direktiv, der bevirker, at de allerstørste filialer og virksomheder, der har aktiviteter i EU, skal offentliggøre skatteoplysninger. Det er med til at skabe en øget transparens i virksomhedernes regnskaber.

Helt konkret omfatter forslaget som udgangspunkt de største virksomheder, hvor nettoomsætningen er større end 5,6 mia. kr. 2 år i træk. Disse virksomheder og filialer forpligtes os til at udarbejde og offentliggøre en såkaldt land for land-rapport med oplysninger om skatteforhold, der både omfatter aktiviteter, og i hvilke lande de udføres.

Et andet centralt element i dette lovforslag er, at rapporterne er med til at sikre og have kontrol med, at virksomhederne betaler skat i det land, de har deres aktiviteter i. Med dette lovforslag sikrer vi en større gennemsigtighed i skattesystemet, samtidig med at vi understøtter et fair og effektivt skattesystem, der i langt højere grad skal forebygge virksomheders skatteunddragelse. Moderaterne støtter derfor forslaget.

Kl. 10:23

Formanden (Søren Gade):

Tak for det. Der er ingen korte bemærkninger. Vi siger tak til fru Karin Liltorp. Og jeg byder nu velkommen til vores næste ordfører, fru Lisbeth Bech-Nielsen fra Socialistisk Folkeparti.

Kl. 10:23

(Ordfører)

Lisbeth Bech-Nielsen (SF):

Hvis man bare er stor nok, kan man gemme sine profitter væk og ikke betale den skat, man skal, i modsætning til små og mellemstore virksomheder, som f.eks. kun opererer i Danmark, og som betaler den skat, de skal. Vi kan herinde være uenige om skatteniveauet, og jeg håbede ikke, at der var uenighed om, at man så skal betale den skat, som man nu engang skal.

Vi ved – og det er konservativt sat – at Danmark mister 8 mia. kr. på grund af skattesnyd og skatteunddragelse hvert eneste år, og at de penge bliver gemt væk i snedige konstruktioner på Cayman Islands, Bahamas, Bermuda og i Schweiz, og selv i USA er der skattelykonstruktioner. Det har der pågået et stort internationalt arbejde for at sætte en stopper for, fordi man jo så på den måde får de virksomheder, der unddrager sig lov og orden i alle de lande, de er i. Derfor har vi haft BEPS-regler, hvor man altså har prøvet at lave regler, så man sikrer, at nogen ikke flytter deres profit væk fra beskatning, og det er derfor, vi har land for land-rapporteringer, og Danmark er på nogle områder faktisk gået foran og har gjort meget. Eksempelvis er Danmark jo gået forrest og også længere end de andre europæiske lande i forhold til at sikre åbenhed om de reelle ejere i et register.

Vi synes, som vi også har sagt til de foregående ordførere, også, at regeringen bør udvide åbenhedskravet til at gælde alle lande og jurisdiktioner, som multinationale selskaber har aktiviteter i, og det vil også være en administrativt nem ændring, fordi de virksomheder i forvejen skal oplyse de her ting til de danske myndigheder. Så når man som regering ikke gør det, hvis man ikke vil gøre det, træffer man et politisk valg om at frede dem, der er allerstørst, og dem, der netop har mulighederne for ikke at betale den skat. Er du en lille håndværksvirksomhed, en lille produktionsvirksomhed, har du ikke de her muligheder, og derfor er det også konkurrenceforvridende og dybt urimeligt at lave den her forskelsbehandling af de multinationale selskaber. Så der er ingen grund til, at regeringen ikke gør det. Australien er i gang med at gøre det, og der er ingen administrative byrder, og hvis man taler om administrative byrder for erhvervslivet, er det underligt, at man vil frede de allerstørste virksomheder, som bruger det her kneb til netop at unddrage sig skat.

Vi vil virkelig opfordre regeringen og regeringspartierne til at overveje det ændringsforslag, som vi kommer til at stille sammen med bl.a. Enhedslisten og forhåbentlig også andre partier, om at udvide det her åbenhedskrav til alle verdens lande. Det er ikke en administrativ byrde, og det vil sikre ret og rimelighed mellem små og store virksomheder, og det vil også sikre et provenu til statskassen, fordi det vurderes, at vi vil kunne få omkring en fjerdedel af det her tabte provenu ind alene ved at have fuld åbenhed. Så det vil jo beløbe sig til 2 mia. Der er ingen gode grunde til ikke at gøre det her, og Danmark bliver endda opfordret til at gå længere end det her svage EU-kompromis, der er kommet i hus i Bruxelles. Europa-Kommissionen kom for en del år siden og sagde, at man faktisk opfordrede medlemslandene til at lave deres egne lister eller at gå længere. For man var ret åben om, at der var så mange forskellige interesser på spil, at man ikke kunne opnå et stærkt kompromis, og så er det alligevel heller ikke oftere, at Bruxelles direkte opfordrer til, at man går markant længere end det, man kan blive enige om. Men det er nødvendigt her.

SF støtter det her, for det er jo selvfølgelig en forbedring. Men der er absolut ingen grund til ikke at gå hele vejen og sikre fuld åbenhed fra de multinationale virksomheder, uanset hvorhenne i verden de skulle lægge deres aktiviteter, legitime som kunstige.

Kl. 10:28

Formanden (Søren Gade):

Der er ingen korte bemærkninger, så vi siger tak til fru Lisbeth Bech-Nielsen og Socialistisk Folkeparti. Jeg byder nu velkommen til fru Betina Kastbjerg fra Danmarksdemokraterne.

Kl. 10:28

(Ordfører)

Betina Kastbjerg (DD):

Tak for det. Der er med L 118 tale om implementering af et EU-direktiv, der har til formål at fremme et fair og effektivt skattesystem, der understøtter gode vækstbetingelser baseret på princippet om, at virksomheder betaler skatter i det land, hvor deres indtægter genereres.

Forslaget skal sikre større åbenhed om skatteforhold i de allerstørste virksomheder og koncerner, der har aktiviteter i EU, uanset om de er hjemmehørende i eller uden for EU. De virksomheder og filialer, der vil blive omfattet af reglerne, vil blive forpligtet til at offentliggøre en rapport om deres skatteforhold opdelt i aktiviteter og lande. Rapporten har til formål at skabe gennemsigtighed om, i hvilke lande virksomhederne har deres indtjening, og i hvilke lande de har betalt skat. Det vil give en bedre forståelse af virksomhedernes skatteforhold og bidrage til at forhindre skatteunddragelse og skatteundgåelse. Virksomhederne, som bliver omfattet, er de virksomheder eller koncerner, der har en nettoomsætning på over 5,6 mia. kr.

Set ud fra et nationalt synspunkt er det jo desværre endnu et EU-direktiv, der pålægger vores danske virksomheder en række byrder som f.eks. udarbejdelse og offentliggørelse af en såkaldt land for land-rapport, hvor indtægter, beregnede indkomstskatter og betalte indkomstskatter indgår fordelt på de lande, hvor virksomheden har haft indtjening. Det ses også af høringssvarene, at det ikke er ubetydelige byrder, vi pålægger virksomhederne. Det nævnes ligeledes i høringssvarene, at det er uhensigtsmæssigt, at virksomhederne skal indberette de samme oplysninger til to forskellige myndigheder, og der opfordres til, at Erhvervsministeriet og Skatteministeriet harmoniserer indberetningskravene og løsningerne.

Med ovennævnte bemærkninger skal jeg meddele, at Danmarksdemokraterne støtter forslaget.

Kl. 10:30

Formanden (Søren Gade):

Der er ingen korte bemærkninger, så vi siger tak til fru Betina Kastbjerg fra Danmarksdemokraterne. Og jeg byder nu velkommen til hr. Lars-Christian Brask fra Liberal Alliance.

Kl. 10:30

(Ordfører)

Lars-Christian Brask (LA):

Tak for det. Lad mig starte med konklusionen, og den er, at i Liberal Alliance synes vi, at implementering af EU-lovgivning er rigtigt og fornuftigt, men overimplementering og ekstra byrder til dansk erhvervsliv og til fonde og til andelsselskaber er ikke noget, vi behøver at gøre yderligere ved. Vi har en dansk årsregnskabslovgivning, der er meget klar, meget tydelig, og der er det ansvarspådragende, hvis man som bestyrelse, som ledelse ikke fremstiller det retvisende økonomiske billede.

Så vi støtter ikke det her forslag.

Kl. 10:31

Formanden (Søren Gade):

Der er ingen korte bemærkninger, så vi siger tak til hr. Lars-Christian Brask fra Liberal Alliance. Jeg byder nu velkommen til fru Mona Juul fra Det Konservative Folkeparti.

Kl. 10:31

(Ordfører)

Mona Juul (KF):

Tak for ordet. Det kan jo kun være virksomheder, der snyder, som ikke går ind for gennemsigtighed. Med L 118 implementerer vi et EU-direktiv, der forpligter de største multinationale virksomheder – i forslaget defineret som dem med en nettoomsætning på mere end 5,6 mia. kr. – til at offentliggøre en række oplysninger om deres skatteforhold, der skal skabe netop den her gennemsigtighed om, hvor de har indtjening, og hvor de betaler skat.

Det stemmer vi for. Vi skal bare huske, at hver gang vi jagter svindlere, går det også ud over de lovlydige virksomheder. Derfor skal vi altid sikre os, at der er fundet den rette balance. Til at tjekke op på det har jeg en række spørgsmål. Hvor mange virksomheder er det egentlig? Hvor stor en byrde er det egentlig, vi pålægger dem? Det er jo ikke ligefrem gratis at have ansatte, der skal udfærdige endnu en rapport. Og jeg kan se, at hverken Dansk Industri, Dansk Erhverv eller revisorerne er enige i beregningerne. Og har regeringen tænkt sig at fjerne andre rapporter eller andet, der kan lette byrderne? Det synes jeg altid vil klæde en regering. Og er der tale om minimumsimplementering eller ej? Jeg synes nemlig, jeg har svært ved at læse mig frem til, om det er det ene eller det andet.

Jeg ser frem til svar og til udvalgsarbejdet.

Kl. 10:32

Formanden (Søren Gade):

Tak for det. Der er ingen korte bemærkninger. Vi siger tak til fru Mona Juul fra Det Konservative Folkeparti. Jeg byder nu velkommen til hr. Pelle Dragsted fra Enhedslisten.

Kl. 10:32

(Ordfører)

Pelle Dragsted (EL):

Tak, formand. Loven her handler, som det har været sagt af andre, om en større åbenhed om skattebetalinger for store selskaber, som opererer i Europa, og at de i højere grad end i dag skal opgøres land for land, altså at man oplyser, hvordan man planlægger sin skat mellem forskellige lande. Og grunden til, at det er vigtigt, er, at vi ved, at en række store selskaber spekulerer i at nedbringe deres skat ved f.eks. at flytte, kunstigt eller i gråzoner, overskud hen til jurisdiktioner eller lande, hvor man betaler mindre i skat, og på den måde unddrager de sig at bidrage til de samfund, som de ellers lever godt af at fungere i.

Det er sindssygt afgørende, at vi får gjort noget ved det her, for vi har et kæmpe problem med anvendelse af skattely eller aggressiv skattebetaling. Beregninger, og det er jo selvfølgelig svært at gøre op, viser, at hvis vi ser på Danmark, drejer det sig om i hvert fald 8 mia. kr. om året, som vi mister i skatteindtægter på det her. Det svarer jo altså til to bededage, som vi kunne indføre, hvis det var, at man fik lukket for den her unddragelse.

Jeg forstår godt, det er noget, der provokerer befolkningen, for man skal huske, at de her store selskaber jo lukrerer på vores samfund. De bruger jo den arbejdskraft, som vi som skatteydere har betalt for at uddanne, de nyder godt af de veje og broer og sikkerhed og politi og forsvar, som vi alle sammen finansierer gennem vores skat, men de undgår så lige selv at bidrage til det. Det er uacceptabelt, og det skal der gribes ind over for.

Problemet med det her lovforslag, er bare, som der er fremgået af debatten, at de regler, man indfører, er utilstrækkelige og ikke sikrer den nødvendige åbenhed om de her selskabers skattebetaling i forskellige lande. Det, man indfører, er, at kun de selskaber, der opererer i de lande, som optræder på EU’s skattelyliste, skal afgive fulde oplysninger omkring deres skattebetalinger i de lande. Problemet med EU's skattelyliste er som bekendt, at den også er ret utilstrækkelig. En lang række kendte skattely optræder desværre ikke på den af uransagelige årsager, og det betyder altså, at hvad angår de skattely – Schweiz, Cayman Islands, Bermuda og andre – vil vi stadig væk ikke få fuld indsigt i de her selskabers skattebetaling. Og det betyder altså, at offentligheden ikke vil få indsigt, investorer vil heller ikke få den fulde indsigt, og at man derfor ikke kan få lagt et kritisk lys på de her selskaber og deres skattebetaling.

Det er også derfor, at en række borgmestre, pensionskasser og organisationer har rettet henvendelse til erhvervsministeren forleden dag med en opfordring om, at Danmark går foran og udvider – det kan vi nemlig sagtens i dansk lovgivning – den her lov, så den altså dækker sådan, at de selskaber skal opgøre deres skattebetalinger i alle lande. Det ville være en god idé, og derfor kommer vi til sammen med SF og gerne også andre at stille ændringsforslag til loven.

I Danmark har vi god erfaring med at gå foran. Det gjorde vi på spørgsmålet om et register over reelle ejere. Hvad skete der? EU fulgte trop, så nogle gange er det godt, at nogle går foran, og det her er ikke en stor byrde for virksomhederne, fordi de som bekendt allerede skal give de her oplysninger til skattemyndighederne, og det at offentliggøre dem er ikke en byrde, som de burde være bekymrede for.

Så vi støtter lovforslaget i Enhedslisten. Vi støtter altid et skridt i den rigtige retning, men vi vil stille et ændringsforslag, som vi håber at vinde opbakning til, og som sørger for, at Danmark lige giver den en ekstra skalle for at få stoppet de her selskabers unddragelse af skat.

Kl. 10:37

Formanden (Søren Gade):

Tak for det. Der er ingen korte bemærkninger. Vi siger tak til hr. Pelle Dragsted fra Enhedslisten. Jeg byder nu velkommen til fru Katrine Robsøe fra Radikale Venstre.

Kl. 10:37

(Ordfører)

Katrine Robsøe (RV):

Tak for det. Jeg skal gøre det kort. Mine forgængere her på talerstolen har fint forklaret, hvad lovforslaget omhandler. I Radikale Venstre ønsker vi også at øge transparensen, så vi rent faktisk kan sikre, at de penge, der bliver tjent i Danmark, og også i andre EU-lande for den sags skyld, bliver der rent faktisk betalt skat af. Derfor støtter Radikale Venstre naturligvis også lovforslaget.

Kl. 10:37

Formanden (Søren Gade):

Tak for det. Der er ingen korte bemærkninger. Vi siger tak til fru Katrine Robsøe fra Radikale Venstre. Jeg byder nu velkommen til hr. Morten Messerschmidt fra Dansk Folkeparti.

Kl. 10:38

(Ordfører)

Morten Messerschmidt (DF):

Tak, formand. Der kommer meget skidt fra Bruxelles, hvor EU blander sig unødigt i anliggender, som rettelig kun hører til her i Folketinget, men selve idéen om et indre marked, hvor virksomheder kan handle frit, hvor man kan søge job og bosætte sig ud fra de vilkår, der gælder i det land, man så bosætter sig i, er jo grundlæggende sund og rigtig. Man kan sige, at var EU aldrig blevet til EU, men havde kunnet nøjes med at være EF, så tror jeg, at langt flere danskere ville synes, at samarbejdet var fornuftigt.

Et af de områder, hvor man i et indre marked selvfølgelig er nødt til at have nogle fælles spilleregler, er på skatteafregning. Det er i øvrigt ikke noget, der kun isolerer sig til EU-samarbejdet. Vi indgår jo i Danmark løbende skatteoverenskomstaftaler med alle mulige lande rundtomkring i verden, sådan at virksomheder, der begår sig globalt, internationalt, har nogle faste og gensidigt anerkendte retningslinjer for, hvordan det skal foregå.

Der er jo ingen tvivl om, at der er big money – undskyld formand: store interesser – i at planlægge sin skat. Derfor er der jo også dele af verden, som direkte opererer med meget, meget lukrative ordninger for, at man så kan lægge sit holdingselskab dér, mens den egentlige omsætning, den egentlig produktion, foregår andre steder – Cayman Islands og Liechtenstein osv. er kendte eksempler. Og det, der er det store spørgsmål, er jo, hvordan man med den begrænsning, som man som lovgiver naturligvis har, håndterer det, for vi kan jo ikke i Folketinget eller i EU for den sags skyld lave regler, der gælder på Cayman Islands eller i Liechtenstein eller lande, territorier, som ikke er omfattet af vores jurisdiktion.

Det forslag, der så kommer her, synes jeg og vi i Dansk Folkeparti dog alligevel tager et skridt i den rigtige retning. Det, der lægges op til, er jo netop, at multinationale virksomheders skatteindtægter fremover skal beskattes i de lande, hvor indtægterne genereres, og at man ikke på den måde kan flytte til lande med lavere selskabsskatter. Man kan selvfølgelig godt flytte produktionen dertil; det er velkendt, at der er virksomheder, også inden for EU, der f.eks. vælger at placere sig i Irland, hvor selskabsskatten er lav. Men det er jo en samlet vurdering, hvor man som virksomhed vurderer, at forholdene er bedst.

I Danmark kan vi ikke lokke med lav selskabsskat, men vi kan lokke med gode børnehaver, højt uddannelsesniveau, en god infrastruktur, adgang til 5G osv. osv. Og vi tror derfor også på, at virksomhederne vil – og det kan vi jo se sker – lægge sig i Danmark.

Det, der bare er det vigtige, er, at man ikke kan lægge sig formelt i f.eks. Irland og så reelt have produktion i Danmark, hvor man så flytter overskuddet til eksempelvis Irland og så derved får alle fordelene ved at producere i Danmark, men betaler den lave selskabsskat i Irland. Og der tager det her forslag, endskønt det kommer fra et sted, vi normalt ikke bryder os om, et skridt eller to i den rigtige retning, og derfor kan vi godt støtte forslaget, både som det ligger, men vi går også meget gerne ind i de overvejelser, som både SF og Enhedslisten har. Vi føler os nok ikke nær så meget bundet af loyalitet over for Europa-Kommissionen, som regeringen gør, så lad os se, om vi kan gøre lidt mere, så længe det går i åbenhedens retning. Tak, formand.

Kl. 10:42

Formanden (Søren Gade):

Tak for det. Der er ingen korte bemærkninger, så vi siger tak til hr. Morten Messerschmidt fra Dansk Folkeparti. Og jeg giver nu ordet til erhvervsministeren.

Kl. 10:42

Erhvervsministeren (Morten Bødskov):

Tusind tak for det, formand. Og tusind tak en rigtig god debat om et meget vigtigt forslag, og ikke mindst tak for den positive modtagelse af lovforslaget.

Som det er sagt af flere heroppefra, skal danske virksomheder have de bedste vilkår for at kunne starte og drive virksomhed og forretning i Danmark. Og aggressiv skatteplanlægning og skatteunddragelse arbejder jo imod hele den grundtanke, det er at lave en virksomhed i et samfund som det, vi kender her i Danmark. Det skævvrider konkurrencen, når nogle virksomheder forsøger at snyde sig til fordele frem for andre.

Derfor er det vigtigt, at vi skaber gennemsigtighed i virksomhedernes regnskaber, og det er det, det her lovforslag så skal være med til at understøtte. Helt konkret er der tale om en ændring af årsregnskabsloven, og lad mig prøve at fremhæve de centrale punkter i lovforslaget.

Lovforslaget implementerer som sagt et EU-direktiv, som går ud på, at visse virksomheder og filialer skal offentliggøre udvalgte skatteoplysninger. Lovforslaget indebærer krav om større åbenhed om skatteforhold for – og det er vigtigt at holde sig for øje – de allerstørste virksomheder og koncerner, der har aktiviteter i EU, uanset om de er hjemmehørende i EU eller ej. Den grundlæggende forudsætning for at blive omfattet af reglerne er, at man har aktivitet i EU.

Lovforslaget omfatter som udgangspunkt de største virksomheder, hvor – det var det, jeg antydede før – nettoomsætningen er større end 5,6 mia. kr. 2 år i træk. Det giver omkring 300 store, multinationale virksomheder, koncerner, datterselskaber og også filialer. Virksomhederne og filialerne bliver forpligtet til at udarbejde og offentliggøre en såkaldt land for land-rapport med oplysninger om skatteforhold opdelt i aktiviteter og lande. Rapporteringen skal skabe gennemsigtighed om, hvor virksomhederne har deres indtjening, og i hvilke lande de har betalt deres skat. De enkelte oplysninger skal gives separat for aktiviteter i hvert land inden for EU og for aktiviteter i lande, der er optaget på en EU-liste over ikkesamarbejdsvillige skattejurisdiktioner, som det hedder. Oplysningerne om øvrige aktiviteter uden for EU skal så gives samlet.

Virksomhederne skal også give en kvalitativ beskrivelse af deres aktiviteter. Til gengæld har de mulighed for at genbruge en række oplysninger, fordi virksomhederne skal indgive en lignende rapport til skattemyndighederne, som dog ikke er offentlig. På den måde kan virksomhederne minimere byrden ved at skulle indberette.

Som jeg startede med at sige, skal virksomheder i Danmark have de bedste rammer, som vi overhovedet kan give dem, for at drive forretning her i landet og selvfølgelig også uden for landets grænser. Og det her forslag er med til at understøtte det, jeg går ud fra der stadig væk er bred enighed om i Folketinget, nemlig at vi skal have et fair skattesystem – et skattesystem, der understøtter både gode vækstbetingelser og også princippet om, at virksomheder betaler skat i det land, som de også genererer deres indtægter fra.

Med de ord her ser jeg frem til behandlingen af lovforslaget i Folketingets Erhvervsudvalg.

Kl. 10:45

Formanden (Søren Gade):

Tak for det. Der er to for korte bemærkninger, først fru Lisbeth Bech-Nielsen, Socialistisk Folkeparti. Værsgo.

Kl. 10:45

Lisbeth Bech-Nielsen (SF):

Nu har jeg jo læst ministerens svar på, hvorfor man ikke vil følge det forslag, der kommer fra bl.a. Oxfam IBIS og en lang række socialdemokratiske borgmestre, om at have en generel åbenhed. Men kan ministeren ikke sætte lidt flere ord på, hvordan det konkret skulle være så meget mere besværligt for multinationale koncerner at aflægge den her type rapportering og have åbenhed i forhold til de forpligtelser, de allerede har i dag? Altså, hvor er det helt konkret, det vil være så meget mere besværligt? Og er der ikke også en vis rimelighed i det, i forhold til at det her med at flytte profit rundt kan små og mellemstore virksomheder hjemmehørende i Danmark ikke gøre?

Kl. 10:46

Formanden (Søren Gade):

Ministeren.

Kl. 10:46

Erhvervsministeren (Morten Bødskov):

Først og fremmest vil jeg gerne takke ordføreren for den ros, som ordføreren gav til den indsats, vi jo i brede aftaler har lavet i Folketinget, når det handler om bekæmpelse af skattely. For noget af det har vi jo lavet sammen i mit tidligere hverv som skatteminister.

Det arbejde har bekræftet mig i én ting: at hvis man skal nå noget her, skal det nås internationalt. Det er derfor, det her jo er positivt. Jeg tror, man skal passe på med at tale om det her som noget, der nærmest sådan åbner skattehuller. Altså, det her lukker skattehuller. Det her er et bevis på, at når EU rykker, så rykker EU.

Jeg er helt opmærksom på, at der er flere udfordringer, selvfølgelig er der det. Men det er forkert at tegne det her som et billede af, at det er noget, der nærmest forværrer indsatsen. Tværtimod, det her er en skærpelse, og det ligger i forlængelse af, hvad EU har lavet tidligere, og hvad der bliver lavet i OECD og andre steder.

Der er sket enormt meget på det her område de senere år. Det er der sket i Danmark med de brede flertal, vi har haft i Folketinget her, bag indsatsen og løft til indsats for bedre skattekontrol, mod skattely og andet, og det er der også sket internationalt. Det her handler grundlæggende om, at vi skal nå de her aftaler internationalt. Jeg tænker, at de store selskaber, særlig i den her størrelse, nok skal finde uden om Danmark, hvis vi laver helt, helt særlige regler i Danmark. Det er derfor, vi skal gå efter dem internationalt.

Kl. 10:47

Formanden (Søren Gade):

Fru Lisbeth Bech-Nielsen.

Kl. 10:47

Lisbeth Bech-Nielsen (SF):

Ministeren laver en klassisk Morten Bødskov-finte, nemlig at tale om noget helt andet end det, ministeren bliver spurgt om. Jeg spurgte om, hvordan det helt konkret er sådan en administrativ byrde for multinationale koncerner at skulle give åbenhed i deres regnskaber.

Det her forslag er jo – det er rigtigt – et skridt i den rigtige retning, men det undtager 75 pct. af verdens lande og jurisdiktioner. Så der er masser af muligheder for stadig at undgå beskatning. Ministeren har selv været minister for et område, hvor vi gik længere end EU i forhold til registre over reelle ejere, altså åbenhed om reelle ejere.

Kl. 10:48

Formanden (Søren Gade):

Ministeren.

Kl. 10:48

Erhvervsministeren (Morten Bødskov):

Der jo ingen grund til at skjule, at det her da er en politisk forhandling, og det er en politisk kamp om at samle allierede. Selvfølgelig er det da det. Det har stået i alle de papirer, som Folketinget har taget stilling til, da vi drøftede, hvad Danmarks forhandlingsposition skulle være til det her. Det er der da ingen grund til at skjule.

Det her er et resultat af de forhandlinger, der har været igennem nogle år. Er det godt eller skidt? Det er godt. Er der behov for fortsat at følge det her område? Ja, det er der. Gør Danmark det? Ja, det gør Danmark. Har Danmark en regering, der vil skærpe indsatsen mod skattely? Ja. Man kan læse det; det står direkte i regeringsgrundlaget.

Kl. 10:49

Formanden (Søren Gade):

Og den næste, der har bedt om ordet, er fru Mona Juul fra Det Konservative Folkeparti.

Kl. 10:49

Mona Juul (KF):

Tak for det, og tak til ministeren. Det er nemlig vigtigt at få bekæmpet skattely, det er der sandsynligvis ikke nogen der er imod, tænker jeg.

Jeg stillede nogle spørgsmål i min lillebitte ordførertale, og et af de spørgsmål, jeg godt kunne tænke mig at stille til ministeren nu, hvor vi har fornøjelsen her, er: Når nu der kommer sådan en aftale her med et EU-direktiv, som de fleste partier lyder til at bakke op om, hvad tænker ministeren så i forhold til også at fjerne byrder? Altså, betyder det ligesom også en alarmklokke, der siger: Vi har en årsregnskabslov, der er på mere end 2.000 sider? Er der noget andet, vi skal have væk?

Kl. 10:49

Formanden (Søren Gade):

Ministeren.

Kl. 10:49

Erhvervsministeren (Morten Bødskov):

Helt generelt mener regeringen jo, at vi skal gøre, hvad vi kan, for at minimere byrderne på vores erhvervsliv. Det arbejder vi målrettet efter. Nogle af de store tiltag, som bliver lavet, er automatiske indberetninger af oplysninger til myndighederne. Der tror jeg selv på, at vi langtfra har set det sidste.

Vi har jo diskuteret, hvor man kan sætte ind, når man gerne vil minimere byrderne på erhvervslivet. Igennem flere år har vi diskuteret det i Folketinget, men jeg tror faktisk på – hvis det kan være svar til spørgeren – at det store ryk kommer nu, hvor vi kommer til at se digitaliseringen slå igennem, både og især i forhold til myndighedernes kontakt med erhvervslivet, men også, kan man sige, de enkelte virksomheders muligheder for at bruge digitale løsninger til indberetninger. Det vil være en enorm byrdelettelse, når det kommer op at køre. Det er der ingen som helst tvivl om. Så hvis det kan være et svar på, at vi har øje på det, så er det det.

Kl. 10:50

Formanden (Søren Gade):

Fru Mona Juul.

Kl. 10:50

Mona Juul (KF):

Jeg er meget enig i, at digitalisering kommer til at hjælpe rigtig, rigtig meget her. Men jeg kunne bare rigtig godt tænke mig, at ministeren også havde det perspektiv på det, at når vi nu implementerer noget ny lovgivning, så er der uomtvisteligt nogle ekstra byrder, noget administrativt arbejde, som vi alle sammen synes er fair nok i den her sammenhæng – eller de fleste af os synes er fair nok i den her sammenhæng – men er der så andre steder, hvor vi kan skære noget fra? Hvordan skal det arbejde tilrettelægges? For det kommer ikke af, at jeg stiller spørgsmål, eller at ministeren snakker digitalisering. Det kommer af, at vi vil det, og vi skal ind og ændre på nogle af de her forhold.

Kl. 10:51

Formanden (Søren Gade):

Ministeren.

Kl. 10:51

Erhvervsministeren (Morten Bødskov):

Helt klart, og det er også derfor, det er en hovedprioritet for regeringen, også i erhvervspolitikken, at vi sikrer det. Selvfølgelig skal vi også efterleve de internationale aftaler, der bliver lavet – det er det her udtryk for – og så skal vi selvfølgelig hele tiden have for øje, dels at vi, når vi taler om internationale aftaler, implementerer dem på en måde, så de er til at håndtere og forstå, og dels at det ikke går unødigt videre. Det er helt klart regeringens linje.

Dernæst er det jo også, som spørgeren kan se af regeringsgrundlaget, meget, meget klart, at vi på en hel række områder kommer til at skulle diskutere, hvordan vi kan minimere byrderne for erhvervslivet, men også, tror jeg, dermed være med til at forbedre mulighederne for rent faktisk at drive virksomhed i Danmark, og der spiller digitaliseringen en helt central rolle nu og i fremtiden.

Kl. 10:52

Formanden (Søren Gade):

Tak for det. Der er ikke flere korte bemærkninger, så vi siger tak til erhvervsministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 126:

Forslag til lov om ændring af lov om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. (Justering af likviditetslåneordningen).

Af erhvervsministeren (Morten Bødskov).

(Fremsættelse 03.05.2023).

Kl. 10:52

Forhandling

Formanden (Søren Gade):

Forhandlingen er åbnet. Og den første ordfører er fru Mette Reissmann fra Socialdemokratiet.

Kl. 10:53

(Ordfører)

Mette Reissmann (S):

Tak for ordet. Der er næppe nogen af os, der har glemt den situation, vi stod i for halvandet år siden, hvor energipriserne var historisk høje, samtidig med at inflationen havde nået nye højder. Det gjorde ondt på mange danskeres økonomi, når de skulle betale de høje energiregninger. Derfor vedtog et bredt flertal i Folketinget i marts i år også den såkaldte indefrysningsordning. Den udjævnede udgifterne forbundet med regningen. Det var en håndsrækning til de danske husstande og virksomheder, som var særlig pressede.

Der er sket meget siden. Priserne er heldigvis faldet betragteligt. Vi har derfor foretaget et serviceeftersyn af ordningen. Og formålet er at understøtte en effektiv administration af ordningen og sikre ensartede vilkår for dem, der er på ordningen. Og endelig er formålet at modvirke gebyrstigninger for både husstande og virksomheder.

Der er tale om tre konkrete ting. For det første etableres en tilskudspulje, som har til formål at give tilskud til at dække energivirksomhedernes udgifter ved implementering og administration af ordningen. På den måde understøtter vi også, at husstande og virksomheder så vidt muligt beskyttes imod gebyrstigninger. For det andet foretages der nogle administrative præciseringer af Erhvervsstyrelsens administration af ordningen, og det giver dem bedre mulighed for at administrere og føre kontrol med ordningen. Og for det tredje foreslås det at undtage energivirksomhederne fra de kvartalsvise renteindberetninger til Skattestyrelsen for deres kunder i indefrysningsordningen.

Så Socialdemokratiet bakker op om forslaget. Tak.

Kl. 10:54

Formanden (Søren Gade):

Der er ingen korte bemærkninger, så vi siger tak til fru Mette Reissmann fra Socialdemokratiet. Jeg byder nu velkommen til hr. Hans Andersen fra Venstre.

Kl. 10:55

(Ordfører)

Hans Andersen (V):

Tak for ordet. Med lovforslaget gennemfører vi den brede aftale fra den 29. marts om justering og serviceeftersyn af indefrysningsordningen, som vi vedtog, da energipriserne var på deres højeste. Og med indefrysningsordningen gav vi jo alle danskere mulighed for at komme helskindet gennem energikrisen og lægge et holdbart budget, uanset hvordan prisen på el og gas udviklede sig. Men kort efter at ordningen blev vedtaget, faldt priserne på el og gas heldigvis, hvilket medførte, at færre end forventet endte med at gøre brug af ordningen. Og derfor er det fornuftigt, at vi nu tager ordningen op til genovervejelse og justerer der, hvor der er brug for det.

Med lovforslaget løser vi en række implementeringsmæssige udfordringer, og vi gennemfører en række justeringer, som den socialdemokratiske ordfører også omtalte. Vi etablerer en tilskudspulje, der skal modvirke fremtidige gebyrstigninger for husholdninger og virksomheder i ordningen.

Med de ord kan jeg meddele, at Venstre støtter lovforslaget.

Kl. 10:56

Formanden (Søren Gade):

Tak for det. Der er ingen korte bemærkninger, så vi siger tak til hr. Hans Andersen fra Venstre. Jeg byder nu velkommen til fru Karin Liltorp fra Moderaterne.

Kl. 10:56

(Ordfører)

Karin Liltorp (M):

Tak for ordet. Tilbage i 2022 steg elpriserne som bekendt til et niveau, vi ikke før har set. Det er en inflationskrise, der har berørt de fleste danskere og særlig havde økonomiske konsekvenser for mange danske familier, som i værste fald er gået fra hus og hjem. Det var yderst nødvendigt at hjælpe danskerne med de høje energiregninger, og derfor etablerede Folketinget en indefrysningsordning, så de hårdest ramte danskere kunne dele regningen op i mere tålelige bidder. Heldigvis er energipriserne faldet siden efteråret, og det betyder også, at der ikke er lige så mange, der har behov for ordningen længere, og det er jo en god ting, og derfor skal indefrysningsordningen justeres.

Helt konkret indgår der to elementer i lovforslagets justeringer: For det første etablerer vi en tilskudspulje, der har til formål at modvirke yderligere gebyrstigninger for husholdninger og virksomheder i ordningen. Dette kommer til at understøtte, at husstande og virksomheder så vidt muligt friholdes fra gebyrstigninger, da puljen vil yde tilskud til at dække energivirksomhedens allerede afholdte omkostninger, der er forbundet med implementering af indefrysningsordningen. For det andet undtages energivirksomheder fra kvartalsvise renteindberetninger til Skattestyrelsen for deres kunder i indefrysningsordningen. Moderaterne støtter op om forslaget.

Kl. 10:57

Formanden (Søren Gade):

Tak for det. Der er ingen korte bemærkninger. Vi siger tak til fru Karin Liltorp fra Moderaterne. Jeg byder nu velkommen til fru Lisbeth Bech-Nielsen fra Socialistisk Folkeparti.

Kl. 10:58

(Ordfører)

Lisbeth Bech-Nielsen (SF):

Lovforslaget er blevet gennemgået så fint, og SF er med i den aftale, der ligger bag det her lovforslag, så vi støtter det.

Kl. 10:58

Formanden (Søren Gade):

Tak for det. Der er ingen korte bemærkninger til fru Lisbeth Bech-Nielsen fra Socialistisk Folkeparti. Jeg byder nu velkommen til fru Betina Kastbjerg fra Danmarksdemokraterne.

Kl. 10:58

(Ordfører)

Betina Kastbjerg (DD):

Tak for ordet. Den 23. september 2022 indgik den daværende regering sammen med en række partier, herunder Danmarksdemokraterne, en aftale om vinterhjælp. Indefrysningsordningen blev etableret med henblik på at give husholdninger og virksomheder et pusterum og en sikkerhed i forhold til de stigende energipriser.

Siden aftalen om vinterhjælp blev indgået, er energipriserne heldigvis faldet betydeligt, og derfor er aftaleparterne enige om, at der er behov for en omlægning af ordningen. Administrationen af ordningen, der i dag varetages af ca. 50 energivirksomheder, overgår til Erhvervsstyrelsen, og der oprettes en tilskudspulje på 80 mio. kr. til at dække energivirksomhedernes allerede afholdte omkostninger til administration og implementering. Erhvervsstyrelsen vil herefter forestå opkrævning af de indefrosne beløb fra husholdninger og virksomheder, som er tilmeldt ordningen, og der vil ikke fra Erhvervsstyrelsens side blive pålagt gebyrer i afdragsperioden.

Da Danmarksdemokraterne er en del af aftalen, støtter vi naturligvis forslaget.

Kl. 10:59

Formanden (Søren Gade):

Tak for det. Der er ingen korte bemærkninger. Vi siger tak til fru Betina Kastbjerg fra Danmarksdemokraterne. Jeg byder nu velkommen til hr. Lars-Christian Brask fra Liberal Alliance.

Kl. 10:59

(Ordfører)

Lars-Christian Brask (LA):

Tak for det. I Liberal Alliance synes vi, det er fornuftigt, at Erhvervsstyrelsen sættes til at rydde op i en aftale, som ikke er sået og ikke er gødet i vores have. Så vi støtter det.

Kl. 10:59

Formanden (Søren Gade):

Tak for det. Der er ingen korte bemærkninger, så vi siger tak til hr. Lars-Christian Brask fra Liberal Alliance. Jeg byder nu velkommen til fru Mona Juul fra Det Konservative Folkeparti.

Kl. 11:00

(Ordfører)

Mona Juul (KF):

Tak for ordet. Konservative var med i aftalen om vinterhjælp fra september 2022. Det gav rigtig god mening at hjælpe trængte danskere ved bl.a. at lempe elafgiften, sikre bedre forsyning og udvidelse af diverse skrotningsordninger, afkobling og puljer til udrulning af fjernvarme.

Indefrysningsordningen var vi ikke begejstrede for, og man må sige, at den heller ikke ligefrem har været nogen kæmpestor succes. Til gengæld ender den med at blive hammerdyr. For at gå fra en forventning om at skyde lån ind på 45 mia. kr. til blot at udlåne 192 mio. kr. giver immer væk en noget trist administrationsomkostning pr. lån. Ja, faktisk ender det med en tidobling. Det synes jeg ærlig talt er helt i hegnet.

Nu står vi så her og er forpligtet til at hjælpe borgerne ud af kattepinen, og det gør vi så selvfølgelig. Men jeg skal ikke lægge skjul på, at jeg har stillet en hel række spørgsmål i forbindelse med det her. I sidste ende bakker Konservative op.

Kl. 11:00

Formanden (Søren Gade):

Tak for det. Der er ingen korte bemærkninger. Vi siger tak til fru Mona Juul fra Det Konservative Folkeparti. Jeg byder nu velkommen til fru Katrine Robsøe fra Radikale Venstre.

Kl. 11:01

(Ordfører)

Katrine Robsøe (RV):

Tak for det. I Radikale bakker vi naturligvis også op om lovforslaget. Vi er også en del af aftalekredsen. Det her har været lidt noget rod, tror jeg man kan sige på en pæn måde. Lad os så nu få rettet op og sørge for, at der i hvert fald ikke kommer en masse – eller faktisk jo ikke så mange, men alligevel en god slat – borgere i klemme. Så derfor støtter Radikale det naturligvis.

Kl. 11:01

Formanden (Søren Gade):

Tak for det. Der er ingen korte bemærkninger. Vi siger tak til fru Katrine Robsøe fra Radikale Venstre. Jeg byder nu velkommen til hr. Morten Messerschmidt fra Dansk Folkeparti.

Kl. 11:01

(Ordfører)

Morten Messerschmidt (DF):

Tak, formand. Både den tidligere og den indeværende regering brillerer ved at gøre alt for lidt og have gjort alt for lidt i forhold til at hjælpe de folk, der vitterlig har været hårdt ramt af den vilde inflation, som især i 2020-22 prægede ikke bare Danmark, men jo hele Vesten.

Jeg og rigtig mange i Dansk Folkeparti var rundt i landet og besøgte både virksomheder, men også borgere, som ikke bare havde det svært, men som i et omfang, jeg ikke har oplevet i min levetid, var bange for, om man nu kunne betale sin regning. Hvad ventede der, når man fik sin elregning, sin varmeregning? Kunne man overhovedet give sine børn en god jul, komme godt ind i det nye år? Det var nogle af bekymringerne, helt reelle bekymringer, endog for folk, som jo i almindelighed har styr på tingene, har orden i deres økonomi, passer deres arbejde, ikke begår ulovligheder, men bare lever et stille og roligt almindeligt liv.

Der må vi sige, at vi i Dansk Folkeparti var dybt chokerede over, hvor lidt man fra regeringens side og jo fra et bredt flertal i Folketinget var villige til at gøre. Man lavede alt for sent en reduktion af elafgiften, som så i øvrigt udfases nu. Man lavede nogle ordninger, som jo ikke gjorde, at folks økonomi blev bedre, men at man kunne vente med at gå fallit og i øvrigt så også lige få en ekstra renteregning oveni. Det var i min optik, i Dansk Folkepartis optik helt utilstedeligt og helt utilstrækkeligt.

Derfor kommer vi heller ikke til at støtte det her forslag. Man prøver at lappe og ændre på nogle ordninger, som fra begyndelsen af har været en hån imod de mange, som er hårdt ramt. Vi var ikke med i den oprindelige aftale af bl.a. de årsager, jeg har nævnt her, og ser os derfor heller ikke som en naturlig del af dem, der skal stemme det her igennem.

Kl. 11:03

Formanden (Søren Gade):

Tak for det. Der er ingen korte bemærkninger, så vi siger tak til hr. Morten Messerschmidt fra Dansk Folkeparti. Jeg giver nu ordet til og byder velkommen til erhvervsministeren.

Kl. 11:04

Erhvervsministeren (Morten Bødskov):

Tusind tak for det, formand, og tak til ordførerne og selvfølgelig partierne for modtagelsen og ikke mindst opbakning til lovforslaget her. Ændringsforslaget her følger jo op på den brede aftale om justering og serviceeftersyn af den omtalte indefrysningsordning, som vi lavede den 29. marts her i år, 2023.

Hvis vi lige et øjeblik bare husker lidt tilbage på, hvor vi stod i efteråret 2022, altså her i det efterår, vi har forladt, så stod vi jo i en situation med, kan man roligt sige, historisk høje energipriser. Vi var midt i den værste inflationskrise i flere årtier. Vi hørte om familier, der var nødsaget til at gå fra hus og hjem som følge af bl.a. de meget høje energiregninger. Vi hørte også om virksomheder, som var truet af konkurs. Derfor samlede et bredt flertal sig om at lave indefrysningsordningen.

Indefrysningsordningen gav så mulighed for, om man vil, at tage toppen af energiregningen og sprede den ud over længere tid. Siden dengang er priserne heldigvis faldet betydeligt, og det har haft betydning for, hvor mange der har haft behov for ordningen. Det er jo grundlæggende rigtig positivt. I regeringen har vi selvfølgelig taget bestik af den her nye situation, og derfor har vi også givet ordningen et servicetjek, om man vil, og det er så det, der er indholdet af den politiske aftale, som er bag lovforslaget her i dag.

Hvis vi ser lidt på lovforslagets indhold, ja, så kommer vi med den aftale, vi har lavet, til at fremsætte to lovforslag. Med lovforslaget, som vi behandler i dag, etablerer vi en tilskudspulje, der skal modvirke yderligere gebyrstigninger for husholdninger og virksomheder i ordningen. Derudover håndterer vi også en række af de problemer, der har været, eller udeståender omkring implementeringen af loven, og vi har lidt mindre præciseringer af Erhvervsstyrelsens administration af ordningen. Det giver styrelsen bedre mulighed for, om man vil, at holde hånd i hanke med ordningen, både hvad angår konkurser og andet ophør i energiselskaberne, og en bedre mulighed for også at føre kontrol med de virksomheder, der modtager tilskud og likviditetslån. Sluttelig undtages energivirksomhederne fra kvartalsvise renteindberetninger til Skattestyrelsen for deres kunder i indefrysningsordningen.

Ud over det lovforslag, vi behandler i dag, vil klima-, energi- og forsyningsministeren så – og det var det andet lovforslag – fremsætte et lovforslag i oktober, der bl.a. centraliserer administrationen i Energistyrelsen.

Den offentlige høring har vist, at der generelt er positiv opbakning til lovforslaget, og jeg ser selvfølgelig frem til den videre behandling af lovforslaget i folketingsudvalget.

Kl. 11:07

Formanden (Søren Gade):

Der er ingen korte bemærkninger, så vi siger tak til erhvervsministeren.

Der er ikke flere, som har bedt om ordet, og derfor er forhandlingen sluttet.

Jeg foreslår, at lovforslaget henvises til Erhvervsudvalget. Og hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 127:

Forslag til lov om ændring af investeringsscreeningsloven og lov om Klagenævnet for Udbud. (Udvidet screening af kontrakter vedrørende etablering, medejerskab og drift af energiøen i Nordsøen og præcisering af Klagenævnet for Udbuds kompetence og indførelse af bemyndigelsesbestemmelse vedrørende administration af EU’s økonomiske sanktioner over for tredjelande vedrørende offentlige kontrakter).

Af erhvervsministeren (Morten Bødskov).

(Fremsættelse 03.05.2023).

Kl. 11:07

Forhandling

Formanden (Søren Gade):

Forhandlingen er åbnet, og den første ordfører, jeg byder velkommen, er fru Mette Reissmann fra Socialdemokratiet.

Kl. 11:07

(Ordfører)

Mette Reissmann (S):

Tak. Det sidste lovforslag, vi skal behandle i dag på Erhvervsministeriets område, handler om at indføre en række sikkerhedspolitiske tiltag, dels i forhold til etablering af energiøen i Nordsøen, dels i forhold til håndhævelse af EU-sanktionerne over for Rusland. For første gang i verdenshistorien står vi over for at skulle opføre en energiø. Derfor stiller det store krav til sikkerheden, når vi skal etablere energiøen i Nordsøen. Der er derfor også et ønske om at sikre den nationale sikkerhed, bl.a. ved at forhindre, at fremmede magter får adgang til at påvirke etablering og/eller drift af energiøen.

Derfor foreslås det med lovforslaget at skærpe kontrollen med alle kontraktparter, så der bliver indført krav om screening for dem, der deltager i udbuddet af energiøen i Nordsøen. Det gælder både, i forhold til hvem der får tilladelse til at anlægge energiøen, hvem der opnår medejerskab, og hvem der får ansvaret for driften af energiøen. Samtidig foreslås det at sikre effektiv behandling af sagerne ved at indføre faseopdelt behandling af disse efter investeringsscreeningsloven. Derudover lægger lovforslaget op til at give Klagenævnet for Udbud mulighed for at håndhæve EU's økonomiske sanktioner over for Rusland, som omhandler indgåelse af offentlige kontrakter. Så konkret er der tale om et forbud mod, at offentlige myndigheder kan handle med russiske aktører.

Socialdemokratiet bakker op om forslaget. Tak.

Kl. 11:09

Formanden (Søren Gade):

Tak for det. Der er en enkelt, der har ønsket en kort bemærkning. Fru Lisbeth Bech-Nielsen fra Socialistisk Folkeparti.

Kl. 11:09

Lisbeth Bech-Nielsen (SF):

For nogle år siden – jeg tror, det var i 2017 eller 2018 – fik vi, og med vi mener jeg SF, Enhedslisten, Socialdemokratiet og andre, et flertal i Finansudvalget i forhold til en beretning, hvor vi fastslog, at kritisk infrastruktur skulle være på fællesskabets hænder, enten i form af offentligt ejerskab eller brugerejerskab eller på anden måde. Det blev skrevet ind i regeringsgrundlaget for den S-ledede regering i 2019.

Nu er mit spørgsmål til ordføreren: Det her er selvsagt kritisk infrastruktur, for ellers skulle man jo ikke ændre loven – det siger sig selv – så hvad mener ordføreren om, at den her energiø ikke bliver på fællesskabets hænder?

Kl. 11:10

Formanden (Søren Gade):

Ordføreren.

Kl. 11:10

Mette Reissmann (S):

Lige præcis i forhold til, hvorvidt det ikke bliver på fællesskabets hænder, må jeg sige, er det jo er sådan, at det her er noget, som vi stadig væk som regering helt tydeligt går ind for. Vi synes, at det, som det konkrete lovforslag handler om, jo netop er at skulle sikre det. Det er det, selve lovforslaget er indsnævret til i dag, og det tror jeg også at ordføreren for SF er opmærksom på, altså at vi netop i den grad har skærpet ordlyden i forhold til at skulle screene, i tilfælde af at vi ønsker at holde fremmede magter ude i forhold til at blande sig i tre essentielle ting – at det kun handler om screening, som vedrører energiøen.

Kl. 11:11

Formanden (Søren Gade):

Fru Lisbeth Bech-Nielsen.

Kl. 11:11

Lisbeth Bech-Nielsen (SF):

Så vil jeg gerne stille et andet spørgsmål. Lovforslaget er blevet ændret efter kraftig kritik fra en række organisationer – en kritik, der gik på to ting: hastværket og omfanget af loven. Er det Socialdemokratiets ønske at få en proces, hvor der er bedre tid, men som på sigt kommer til at give et tillæg til den her lov, så hele energiområdet bliver omfattet af den her lov?

Kl. 11:11

Formanden (Søren Gade):

Ordføreren.

Kl. 11:11

Mette Reissmann (S):

Det konkrete lovforslag er netop blevet markant justeret på baggrund af bemærkninger efter høringen, og det justerede lovforslag har jeg en klar forventning om også vil få en meget bedre modtagelse på baggrund af den justering, der er foretaget, idet en del – en meget stor del – af bemærkningerne er imødekommet.

Kl. 11:11

Formanden (Søren Gade):

Tak for det. Der er ikke flere korte bemærkninger, så vi siger tak til fru Mette Reissmann fra Socialdemokratiet. Jeg byder nu velkommen til hr. Hans Andersen fra Venstre.

Kl. 11:12

(Ordfører)

Hans Andersen (V):

Tak for ordet. Med energiøen i Nordsøen sætter Danmark sig i spidsen for en banebrydende udvikling af det danske energisystem, hvor vi skalerer vedvarende energi til et helt nyt niveau. Etableringen af energiøen i Nordsøen vil styrke vores førerposition som grøn supermagt inden for havvind og sikre fremtidens grønne energiforsyning.

Men projektet stiller også store krav til sikkerheden. Vi er nødt til at se virkeligheden, som den er. Faktum er, at Danmark og Europa lige nu står i den mest alvorlige sikkerhedspolitiske krise siden den kolde krig. Energipolitik er blevet sikkerhedspolitik, og derfor er det afgørende, at vi kan forhindre, at fremmede magter får adgang til at påvirke etableringen af øen eller får sikkerhedstruende indsigt i oplysninger, der kan påvirke driften af øen. Med lovforslaget skærper vi kontrollen med indgåelse af kontrakter vedrørende etablering, medejerskab og drift af energiøen og sørger på den måde for, at loven giver de rammer, der skal til for at passe på vores kritiske infrastruktur i Danmark.

I Venstre er vi ligeledes positive over for den del af lovforslaget, der handler om Klagenævnet for Udbud. Det er fornuftigt, at klagenævnet med lovændringen får de rette kompetencer til behandling af klager over offentlige kontrakter, som er indgået i strid med EU's sanktioner mod Rusland.

Med de ord kan jeg meddele, at Venstre støtter lovforslaget.

Kl. 11:13

Formanden (Søren Gade):

Tak for det. Der er ingen korte bemærkninger. Vi siger tak til hr. Hans Andersen fra Venstre. Jeg byder nu velkommen til fru Karin Liltorp fra Moderaterne.

Kl. 11:13

(Ordfører)

Karin Liltorp (M):

Tak for ordet. Eftersom Socialdemokratiet og Venstres ordførere allerede har redegjort for forslaget i flere detaljer, vil jeg her kun komme ind på et enkelt aspekt af lovforslaget.

DR har som bekendt i deres dokumentar »Skyggekrigen« kunnet afdække, hvordan Rusland udfører målrettede aktiviteter i danske farvande, der har til formål at afdække kritisk infrastruktur. Ruslands stærke tilstedeværelse i vores nationale farvande vidner om, at vi skal skærpe vores opmærksomhed og kontrol. Energiøen i Nordsøen er et historisk energianlægsprojekt. Den vil få status som dansk kritisk infrastruktur, som stiller helt særlige krav til beredskab og sikkerhed. Derfor mener Moderaterne også, at det er nødvendigt, at vi skærper kontrollen med, hvem der får lov til at etablere, eje og drive energiøen i Nordsøen. På denne måde er vi med til at forhindre trusler mod den nationale sikkerhed. Derfor støtter Moderaterne forslaget.

Kl. 11:14

Formanden (Søren Gade):

Tak for det. Og der er ingen korte bemærkninger. Vi siger tak til fru Karin Liltorp fra Moderaterne. Jeg byder nu velkommen til fru Lisbeth Bech-Nielsen fra Socialistisk Folkeparti.

Kl. 11:14

(Ordfører)

Lisbeth Bech-Nielsen (SF):

SF støtter det her lovforslag, hvoraf første del jo nu er indskrænket til kun at gælde energiøen i Nordsøen efter kraftig kritik fra en række organisationer, herunder Dansk Erhverv og Dansk Industri. I SF er vi enige i den del af kritikken, der omhandler hastværket. Det er ret vidtgående forslag, de er vigtige, og vi støtter helhjertet op om det, men det er simpelt hen for kort tid til at skulle forholde sig til det. Vi mener dog, det vil være mere end ærgerligt, hvis resten af energiområdet ikke også bliver dækket. Vores havvindmølleparker er jo til sammen større end energiøen og lige så kritiske for vores infrastruktur.

Jeg og SF ser også frem til den evaluering af investeringsscreeningsloven, som Erhvervsministeriet vil iværksætte her i 2023, og på baggrund af den vil vi gerne drøfte, hvordan vi yderligere kan regulere den kritiske infrastruktur på energiområdet.

Som flere af mine kolleger fra andre partier har været inde på, vil jeg sige, at hvis ikke man var bevidst om det før februar sidste år, så er vi det i hvert fald alle sammen nu, i forhold til hvordan angreb på vores kritiske infrastruktur kan blive brugt som et våben i den geopolitiske situation, vi står i lige nu. Og derfor er det afgørende, at vi sikrer vores kritiske infrastruktur. I forhold til screening af investeringer i kritisk infrastruktur mener vi også, at det er relevant at inddrage andre parametre som f.eks. ejerforhold og skattely.

Som jeg også var inde på, da jeg stillede spørgsmål til den socialdemokratiske ordfører, fik vi for 5-6 seks år siden et flertal i Folketingets Finansudvalg med en beretning om, at kritisk infrastruktur skulle være på fællesskabets hænder, i hvert fald størstedelen af det. Det var der andre, der var meget modstandere af dengang. Jeg tror måske i dag, at det billede har ændret sig, og at det er meget klogt, at enten staten eller kommunerne eller brugerne selv, som er i Danmark, har en afgørende andel af den kritiske infrastruktur, og det er jo også kun få år siden, at der i EU blev ændret regler i forhold til den europæiske konkurrencelovgivning, så man faktisk måtte sige nej til fjendtligsindede stater og deres opkøb af eventuel kritisk infrastruktur i Danmark.

Jeg har lovet også at hilse fra Enhedslisten, og så kommer jeg til at stille nogle spørgsmål til ministeren i processen, i forhold til om vi, hvis vi nu får en bedre proces, med mere tid til det, kan opfylde det, der var det oprindelige formål med loven, nemlig at dække hele energiområdet, og også få en status på, hvor arbejdet med at definere kritisk infrastruktur nærmere er henne. Det var noget, der på foranledning af SF blev skrevet ind i regeringsgrundlaget i 2019, da regeringen var en socialdemokratisk regering. Jeg er ret overbevist om, at den her regering også arbejder videre med det. Det kunne være spændende at få en status på. Men SF støtter selvfølgelig det her lovforslag, og så ønsker vi også, at det med en ordentlig proces og mere tid kommer til at indbefatte hele energiområdet, hvilket var den oprindelige mening.

Kl. 11:18

Formanden (Søren Gade):

Tak for det. Der er ingen korte bemærkninger, så vi siger tak til fru Lisbeth Bech-Nielsen fra Socialistisk Folkeparti. Jeg byder nu velkommen til fru Betina Kastbjerg fra Danmarksdemokraterne.

Kl. 11:18

(Ordfører)

Betina Kastbjerg (DD):

Tak for ordet. I dag behandler vi L 127, som omhandler ændringer i investeringsscreeningsloven og lov om klagenævn for udbud. Formålet er at styrke den nuværende investeringsscreeningsmekanisme og sikre kontrakter, der indgås i forbindelse med det kommende udbud vedrørende etablering af energiøen i Nordsøen.

Energiøen i Nordsøen er et hidtil uset energianlægsprojekt i både størrelse, kompleksitet og udviklingspotentiale, og det forventes at få status som kritisk infrastruktur, hvilket stiller særlige krav til beredskab og sikkerhed. Derfor er det vigtigt, at vi har skarp kontrol med, hvem der får tilladelse til at anlægge energiøen og efterfølgende opnå medejerskab.

Lovforslaget vil sikre, at alle aftaleparter uanset hjemsted vil blive omfattet af krav om screening, hvis kontrakten vedrører etablering, medejerskab og drift. Det vil også være muligt at screene underleverandører, som deltagerne i udbuddet vil anvende i forbindelse med projektering og anlæg. Som jeg nævnte, er det naturligvis meget vigtigt for os at værne om sikkerhedsinteresser, når der er tale om kritisk infrastruktur. Med lovforslaget lægges der også op til en mere effektiv ansøgningsproces, således at der indføres en faseopdelt sagsbehandlingsproces med kortere frist for ukomplicerede sager.

Men når det er sagt, vil jeg lige nævne, at screeningsprocessen desværre også kan medføre forsinkelser i udbudsprocessen, da der ikke må indgås endelig kontrakt, før Erhvervsstyrelsen erklærer ansøgningen for fuldstændig. I fase et kan der gå op til 45 dage, og i fase to op til yderligere 125 dage. Det harmonerer ikke med de almindelige leverandør-, drift- og serviceaftaler, og det kan også i sidste ende medføre, at investeringer i VE-anlæg forsinkes.

Jeg vil også lige nævne, at der af høringssvarene fremgår kritik af den korte høringsfrist på et så vidtrækkende forslag. Jeg tror, at vi alle sammen kan støtte intentionen bag forslaget, men jeg må sige, at vi ud af høringssvarene kan læse en forholdsvis skarp kritik af forslaget. Derfor er vi i Danmarksdemokraterne det, vi kan kalde forsigtigt positive over for forslaget, men vi har brug for at få drøftet de kritiske høringssvar i den videre udvalgsbehandling, før vi endegyldigt kan tage stilling til forslaget.

Kl. 11:20

Formanden (Søren Gade):

Tak for det, og der er ingen korte bemærkninger. Vi siger tak til fru Betina Kastbjerg fra Danmarksdemokraterne. Jeg byder nu velkommen til hr. Lars-Christian Brask fra Liberal Alliance.

Kl. 11:21

(Ordfører)

Lars-Christian Brask (LA):

Tak for det. Energiø i Nordsøen er et visionært og omfattende projekt for Danmark. Derfor skal vi selvfølgelig med den betydning, det også kommer til at få, tage den nationale sikkerhed yderst alvorligt. De høringssvar, der har været, har jo også gjort, at lovforslaget er blevet justeret, sådan at forslaget er fokuseret på netop energiøen i Nordsøen. Vi bifalder sådan set også, at det er blevet tilpasset på den måde.

Så alt i alt støtter vi lovforslaget og synes også, det er blevet skærpet, sådan at vi ikke kommer til at se en længere forsinkelse i at få det her visionære og store projekt sat i søen, om man så må sige, for Danmark.

Kl. 11:22

Formanden (Søren Gade):

Tak for det. Der er ingen korte bemærkninger. Vi siger tak til hr. Lars-Christian Brask fra Liberal Alliance. Jeg byder nu velkommen til fru Mona Juul fra Det Konservative Folkeparti.

Kl. 11:22

(Ordfører)

Mona Juul (KF):

Tak for ordet. Det siger sig selv, at etablering af en energiø i Nordsøen stiller særlige krav til alle aktører. Der er tale om kritisk infrastruktur. Jeg så endda, at en medarbejder i Energistyrelsen kaldte det superkritisk infrastruktur, og det tænker jeg faktisk var rigtig fint. For der er ekstra behov for kontrol og at sikre både fremdrift, gennemsigtighed og tryghed, og det bakker vi selvfølgelig op om i Konservative.

Vi mener dog også, at der er behov for at tjekke, måske endda ligefrem screene, loven en ekstra gang, også set i lyset af den korte høringsproces. For når staten ønsker sig sikkerhed og tryghed, skal det selvfølgelig ikke kamme over i vidtgående overforsigtighed eller uproportionale økonomisk-administrative byrder for aktørerne. Men vi skal heller ikke have, at nogle af de aktører, som vi er afhængige af, og som skal byde på projektet, ikke bliver hørt eller ikke når at komme til orde. I så fald er det ikke en screening, men en udelukkelse, der ikke gavner nogen eller noget.

Jeg vil derfor opfordre ministeren til faktisk at udskyde lovforslaget og få lavet et ordentligt stykke hjemmearbejde. Og i mellemtiden kunne vi så starte med at få en teknisk gennemgang, så vi rent faktisk får forvisning om, at de tilretninger, der er i lovforslaget, også holder vand. Tak.



Kl. 11:23

Formanden (Søren Gade):

Tak for det. Der er ingen korte bemærkninger, så vi siger tak til fru Mona Juul fra Det Konservative Folkeparti. Jeg byder nu velkommen til fru Katrine Robsøe fra Radikale Venstre.

Kl. 11:23

(Ordfører)

Katrine Robsøe (RV):

Tak for det. I Radikale Venstre er vi også positive over for lovforslaget og vil rigtig gerne støtte op. Jeg vil egentlig også gerne støtte fru Mona Juuls forespørgsel om en teknisk gennemgang i udvalget, så vi i hvert fald kan få en sikkerhed i forhold til de tilretninger, der er kommet i forhold til det oprindelige lovforslag, så vi kan have en sikkerhed for, hvordan det er blevet tilrettet. Men der skal ikke herske nogen tvivl om, at vi også fra radikal side ser beskyttelsen af kritisk dansk infrastruktur og energiinfrastruktur som noget af det helt afgørende. Og vi er nødt til at sikre, at dem, der kommer ind i de her projekter, rent faktisk ikke kommer til at udnytte det til deres egen fordel og til stor, stor skade for os. Og derfor bakker vi op, men jeg håber, at vi kan få et rigtig godt udvalgsarbejde med det her lovforslag.

Kl. 11:24

Formanden (Søren Gade):

Tak for det. Der er ingen korte bemærkninger, og vi siger tak til fru Katrine Robsøe fra Radikale Venstre. Jeg byder nu velkommen til hr. Morten Messerschmidt fra Dansk Folkeparti.

Kl. 11:24

(Ordfører)

Morten Messerschmidt (DF):

Tak, formand. Det er ikke noget, vi taler så meget om og måske heller ikke bemærker i hverdagen, men der er ingen tvivl om, at Danmark, som vi står her og taler, er under angreb. Det er ikke sådan på den samme voldsomme måde, som det jo desværre foregår i Ukraine, men danske virksomheder og danske myndigheder udsættes dagligt for især cyberangreb fra både andre virksomheder, men især også fjendtligt stillede nationer. Måske skal man i virkeligheden ikke kaste for meget røgslør ud over debatten og tale om nationer i flertal, for det er i særlig grad én nation, som står for hovedparten af de industrispionagesager, som Danmark og vestlige virksomheder udsættes for, og det er Kina.

Kina er et voksende problem i forhold til både Danmark, men også hele Vestens sikkerhed. Det er de sammen med lande i Mellemøsten og andre, som kan have en interesse i at destabilisere vores region, eksempelvis ved at hacke sig ind i eller endog købe sig ind på energiinfrastruktur, og det gør, at vi er nødt til at betragte Danmarks sikkerhedssituation som kritisk. Jeg tror, at vi er nødt til, især i forhold til Kina, men også i forhold til andre nationer, som ikke overholder de almindelige spilleregler inden for WTO og inden for, hvordan nationer almindeligvis omgås, at tage nogle helt andre virkemidler i brug. Der er det jo et skridt i den rigtige retning, det er et godt initiativ, at man specifikt i forhold til energiøen i Nordsøen laver de her særlige foranstaltninger. Men jeg tror helt generelt, at vi er nødt til for snart sagt alt, hvad der kan siges at være kritisk infrastruktur – og måske også der have en ny definition af, hvad den kritiske infrastruktur egentlig består af – at se verden med nye briller.

Når jeg taler med danske virksomheder, store som små, der i det daglige oplever, hvordan de bliver udsat for industrispionage, og når jeg ser, hvordan især Kina presser sig frem på verdensscenen med en brutalitet, som vi ikke har oplevet før, skriger det på nye virkemidler, både nationalt og internationalt. Der er ingen tvivl om, at det lovforslag, vi står med her i dag, er et rigtigt svar nationalt, og det støtter vi selvfølgelig. Dansk Folkeparti kommer til at bakke op om det her. Men der er generelt også brug for, at vi på den internationale scene træder mere i karakter over for et land som Kina, der ikke bare over for sin egen befolkning opfører sig med en uhørt brutalitet, men også gør det i verden. Jeg tror, at vi bliver nødt til at se på en vestlig alliance inden for handelspolitikken a la det, vi kender fra NATO, og simpelt hen lave en musketered fra Canada over Staterne til UK, EU, Australien og andre vestligt orienterede og frihandelsorienterede demokratier i verden, forhåbentlig også Sydkorea, Japan og andre lande, som deler handelspolitiske værdier med os, og sikre, at når Kina forbryder sig imod de regler, der gælder, f.eks. med kursmanipulation, industrispionage, brud på WTO's regler osv., over for ét land, svarer vi alle sammen unisont tilbage. Der vil være tale om en musketered, hvor vi altså fra det nordvestlige Canada til det østlige Australien kan møde den her nye fare, som det kommunistiske diktaturregime i Beijing uomtvisteligt er, med en styrke, som de trods alt vil respektere.

Det nævner jeg blot, fordi jeg vil sige, at vi kan gøre ting nationalt, men at vi grundlæggende har brug for at agere internationalt her. Og der må jeg så til sorg for de radikale medlemmer, der jo i den henseende spreder sig langt ud over partiet af samme navn, sige, at EU som størrelse er af en alt for lille karakter. Det, vi har brug for, er en vestlig alliance, hvor vi står skulder ved skulder, som vi gør det i NATO, men med handelspolitiske redskaber, over for dem, der prøver at presse sig frem for tiden og prøver med lovlige, men især ulovlige midler at tvinge sig adgang til vores infrastruktur og til vores knowhow, og det er især Kina.

Så jeg tillader mig med de rosende ord til forslaget her dels at tilkendegive, at vi bakker op om det, dels at sige, at det ikke er nær nok i forhold til de trusler, som vi og Vesten står over for. Tak, formand.

Kl. 11:29

Formanden (Søren Gade):

Tak for det. Der er ingen korte bemærkninger, så vi siger tak til hr. Morten Messerschmidt fra Dansk Folkeparti. Jeg giver nu ordet og byder velkommen til erhvervsministeren.

Kl. 11:29

Erhvervsministeren (Morten Bødskov):

Tak for det, formand, og tak for bemærkningerne til lovforslaget og også den meget brede opbakning, der er til det. Med lovforslaget skærper vi jo som sagt kontrollen med, hvem der kan etablere, eje og drive energiøen i Nordsøen. Det gør vi for at forhindre trusler mod den nationale sikkerhed og offentlige orden, som det hedder. Det er alvor, og det følger også af den politiske aftale om langsigtede rammer for udbud og ejerskab af energiøen i Nordsøen fra 2021, at den private medejers investering i energiøen skal screenes som investering i kritisk infrastruktur efter investeringsscreeningsloven, som den hedder. Lovforslaget sikrer netop hjemmel til det. Samtidig sikrer vi en effektiv håndhævelse af EU's sanktioner over for Rusland i forhold til offentlige kontrakter.

Hvis vi starter med investeringsscreeningsloven, kan jeg sige, at den foreslåede justering som sagt handler om den kommende energiø i Nordsøen. Den kan blive vores største infrastrukturprojekt hidtil. Øen kan blive et knudepunkt, der kan skabe bedre sammenhæng mellem grøn energi fra havvind og energisystemerne i Danmark og også vores nabolande. Det stiller selvsagt store krav til sikkerheden, og det, vi foreslår, er derfor, at vi skærper kontrollen med, hvem der som sagt kan få tilladelse til at anlægge energiøen, hvem der efterfølgende kan opnå medejerskab af øen, og hvem der i givet fald skal kunne drive øen.

Vi foreslår konkret, at alle kontraktparter, uanset hvor de er fra, og hvordan de er organiseret, omfattes af krav om screening, når de deltager i udbud af energiøen i Nordsøen. Det gør vi for at forhindre trusler mod den nationale sikkerhed og offentlige orden. Vi skal f.eks. kunne forhindre, at fremmede magter får adgang til at påvirke etableringen eller driften af øen. Vi skal også kunne forhindre, at fremmede magter kan få fat i oplysninger, der kan påvirke etableringen og den senere drift af øen, og dermed jo altså potentielt true vores sikkerhed.

Endelig er det også værd at bemærke, at der stadig udestår en endelig stillingtagen til den konkrete indretning og igangsættelse af udbuddet i kredsen bag aftalen om energiøerne. Men med det her lovforslag sikrer vi så, at der er den nødvendige hjemmel til Erhvervsstyrelsens investeringsscreening, og at den hjemmel altså er på plads rettidigt. Derudover foreslår vi, at der laves en faseopdelt behandling af sager efter investeringsscreeningsloven. Det vil gøre processen mere smidig og sikre hurtigere afgørelser af de mere komplicerede sager.

Den anden del af lovforslaget handler om sanktionerne over for Rusland. EU har vedtaget en række sanktioner over for Rusland. Den femte sanktionspakke forbyder offentlige myndigheder at handle med russiske aktører. Det er op til den enkelte medlemsstat at håndhæve de her sanktioner. Derfor indeholder lovforslaget en adgang til, at der kan udstedes en bekendtgørelse, som gør Konkurrence- og Forbrugerstyrelsen til en såkaldt kompetent myndighed på området. Den her kompetente myndighed skal så f.eks. forfølge overtrædelser af forordningen ved at indbringe sager for Klagenævnet for Udbud, anlægge sager ved domstole eller foretage politianmeldelser. Det er også den kompetente myndighed, der skal træffe afgørelse om, hvorvidt en offentlig myndighed kan udnytte en af de få undtagelser i sanktionerne. Det kunne eksempelvis være i forhold til håndtering af radioaktivt affald og rumprogrammer, som det er beskrevet i lovforslaget.

Med de her ord vil jeg sige tak for den brede opbakning. Jeg ser frem til den videre behandling i folketingsudvalget.

Kl. 11:33

Anden næstformand (Jeppe Søe):

Der er en kommentar fra fru Mona Juul, Det Konservative Folkeparti.

Kl. 11:33

Mona Juul (KF):

Tak for det, og tak til ministeren. Jeg har behov for at spørge, hvad det er, der har gjort, altså med hvilken begrundelse, at man her har valgt at køre en forkortet høringsperiode.

Kl. 11:33

Anden næstformand (Jeppe Søe):

Ministeren.

Kl. 11:33

Erhvervsministeren (Morten Bødskov):

Det er, fordi vi er på vej med et udbud af det her projekt. Derfor er det sådan, ikke mindst af hensyn til sikkerheden omkring projektet, og fordi det er så kæmpestort, som det er, og fordi det, vi taler om, er så afgørende for vores nationale sikkerhed. Det er det, der er baggrunden for, at vi har kørt den proces, vi har gjort.

Kl. 11:33

Anden næstformand (Jeppe Søe):

Spørgeren.

Kl. 11:33

Mona Juul (KF):

Nu er det 2 år siden, vi lavede en aftale om energiøerne, og hele udbudsprocessen er i arbejde og har været det i, ja, vel nærmest 1 år nu, så det kan jo ikke komme som nogen kæmpestor overraskelse. Det her med lige at få ordentlig tid og lave noget ordentligt lovarbejde synes jeg bare er rigtig vigtigt. Jeg synes, det er vigtigt, og det er jo ikke kun mig; der er flere i Folketingssalen i dag, der har påpeget det. Derfor bliver det jo vigtigt både med en teknisk gennemgang, men jo også at sikre, at ministeren er helt sikker på, at de høringssvar, der ligger nu, også er opdateret i forhold til det lovforslag, der ligger her nu.

Kl. 11:34

Anden næstformand (Jeppe Søe):

Ministeren.

Kl. 11:34

Erhvervsministeren (Morten Bødskov):

Vi stiller os selvfølgelig altid til rådighed for yderligere spørgsmål, og det gør vi også gerne i Erhvervsudvalget i den her omgang, helt sikkert. Så det tager jeg som givet at vi finder ud af.

Kl. 11:34

Anden næstformand (Jeppe Søe):

Der er ikke flere kommentarer. Tak til erhvervsministeren.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Erhvervsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

7) 1. behandling af beslutningsforslag nr. B 34:

Forslag til folketingsbeslutning om fuld offentlighed om regeringens økonomiske beregninger.

Af Lisbeth Bech-Nielsen (SF) m.fl.

(Fremsættelse 21.02.2023).

Kl. 11:34

Anden næstformand (Jeppe Søe):

Ordføreren for forslagsstillerne, hr. Sigurd Agersnap, ønsker ordet for at begrunde forslaget. Ordføreren har 2 minutter.

Kl. 11:35

Begrundelse

(Ordfører for forslagsstillerne)

Sigurd Agersnap (SF):

Tak for det, formand. Det her er jo på mange måder et beslutningsforslag, som ligner det, vi havde i Folketingsåret 2017-18. Dengang var det Lisbeth Bech-Nielsen, der motiverede det, og derfor får jeg æren af at prøve den her gang. For vi er ikke kommet i mål, må vi nok desværre sande.

Vi ved alle sammen her, at de økonomiske beregninger har kæmpestor indflydelse på den politik, der bliver ført, både i regeringen og selvfølgelig også i forhold til den politik, der bliver vedtaget i Folketinget. Men der mangler åbenhed om de konkrete beregninger. Man kan i mange ministerier, i Finansministeriet, Skatteministeriet eller Transportministeriet, dykke ned i regneprincipper og antagelser, men man kan ikke se de konkrete beregninger ved rigtig mange af de lovforslag og beslutningsforslag, som regeringen kommer med, og som sendes igennem Folketinget. Derfor mener vi, at der skal være en større åbenhed om selve beregningsgrundlaget, og det synes vi af tre årsager.

For det første vil det skabe bedre beregninger. Når oplysninger lægges åbent frem, får økonomer og fagfæller mulighed for at diskutere det og vurdere kvaliteten af dem. Vi får en faglig økonomisk debat. Det er godt og vil skabe bedre beregninger på sigt.

For det andet vil det give mulighed for alternative beregninger med alternative antagelser. Der findes mange økonomer i hele Danmark, som gerne vil lave beregningerne, og som også kan diskutere elasticiteter eller antagelser i de konkrete beregninger. Senest har vi set det i debatten om store bededag. Vi har også set det i en række af debatterne om finansloven, hvor der er forskellige økonomer med forskellige antagelser bag beregningerne. Det er centralt, og det bliver der bedre mulighed for, hvis man lægger det åbent frem.

For det tredje skaber det en bedre kontrol med magten. Det er ikke nogen hemmelighed, at Folketinget bruger mange spørgsmål og mange ressourcer, også i ministeriet, på at sikre en åbenhed i de beregninger, der ligger til grund for forslagene. Det kan gøres lettere, hvis man finder en standardiseret måde at offentliggøre beregningerne på. Konkret foreslår vi derfor, at man i Folketinget bliver præsenteret for de konkrete beregninger og forudsætninger ved lovforslag, som fremsættes her, og at man kan gøre det på en standardiseret måde.

Kl. 11:37

Anden næstformand (Jeppe Søe):

Dermed tak for begrundelsen. Forhandlingen er nu åbnet, og den første, der får ordet, er finansministeren.

Kl. 11:37

Forhandling

Finansministeren (Nicolai Wammen):

Tak for det, og tak til forslagsstillerne. Lad mig starte med at sige, at jeg er helt enig med forslagsstillerne i vigtigheden af åbenhed om ministeriets beregninger og de forudsætninger, der ligger bag. Det styrker den demokratiske debat, når alle har de samme informationer og der argumenteres på baggrund af et fælles vidensgrundlag. Det er også fundamentalt for regeringens arbejde, at der er tillid til de beregninger, skøn og analyser, som udarbejdes i ministerierne. Så jeg er enig med forslagsstillerne i, at åbenhed er en vigtig forudsætning for den tillid.

Ministerierne har derfor en helt central opgave med løbende at fremlægge deres regnemetoder. Det betyder, at ministerierne skal dokumentere beregningsmetoder og også stå til rådighed for at uddybe de beregninger, der bliver lavet, med fyldestgørende svar, når der f.eks. kommer specifikke spørgsmål fra Folketinget. Det inkluderer også yderligere beregninger, når der bliver spurgt til det.

Derudover er det vigtigt med de faglige diskussioner om de beregninger og forudsætninger, der anvendes i ministerierne, og det kræver også åbenhed. Bl.a. derfor har jeg sikret, at Det Økonomiske Råds opgaver er blevet udvidet, sådan at de nu i tillæg til deres rolle som finanspolitisk vagthund har til opgave løbende at efterse ministeriernes regneprincipper for adfærdsvirkninger af økonomisk-politiske tiltag. Jeg ved, at folk i ministerierne løbende arbejder på at forbedre og udbygge dokumentationen for regneprincipperne, så informationen er tilgængelig og til at forstå.

Jeg er stor tilhænger af den model, vi har i Danmark, hvor vi har et kompetent og upartisk embedsapparat, som leverer retvisende og troværdige skøn uanset farven på den regering, der på et givent tidspunkt måtte besætte kontorerne, og som bruger de samme metoder og laver de samme skøn under én regering, som de vil gøre under en anden. Det er en stærk dansk værdi, som vi skal værne om, og efter min opfattelse også en værdi, der skaber tillid. I den sidste ende har vi alle gavn af, at vi i Danmark har en lang tradition for solide beregninger og modeller, som udarbejdes af et fagligt og upartisk embedsapparat, og jeg har i sagens natur tillid til de beregninger, som de dygtige medarbejdere i Finansministeriet leverer. Min egen vurdering er, at der i dag i den brede offentlighed blandt fagøkonomer og blandt politikere generelt er meget stor tillid til de beregninger, som Finansministeriet laver. Det sætter jeg pris på.

Det er også sådan, at den tillid jo bygger på, at der bliver leveret fagligt og sagligt arbejde, og at der er åbenhed og gennemsigtighed. Tager vi det konkrete beslutningsforslag for pålydende, altså at alle økonomiske beregninger, der går forud for politiske forslag, skal fremlægges, taler vi om meget store mængder af information, f.eks. på baggrund af de mange mellemregninger, der ofte vil være lavet. At offentliggøre alle regneark og kodefiler er meget vidtgående og efter min opfattelse også for vidtgående. Forslagsstillerne ønsker, at beregninger, regneark og modelkode offentliggøres i rå form uden nogen særskilt og uddybende beskrivelse af, hvorfor man regner, som man gør i det konkrete tilfælde. Her vil jeg minde om, at det egentlige formål med det materiale, ministerierne stiller til rådighed, er at give informationsklarhed, og det er min opfattelse, at forslaget, uagtet at intentionen er en anden, vil kunne få den modsatte effekt.

For det første er det ikke nødvendigvis en hjælp for dem, som gerne vil kigge ministerierne efter i sømmene. Store mængder excelark og kodefiler vil med stor sandsynlighed være uigennemskuelige, også for mange fagpersoner, og i forlængelse heraf vil det for det andet ikke kunne undgås at medføre et meget betydeligt ressourcetræk. Ministerierne vil formentlig være nødt til at beskrive og strukturere de mange beregninger for at undgå forvirring og uklarhed. Det vil man bruge rigtig mange kræfter på. Dertil kommer, at det næsten med sikkerhed vil føre til misforståelser – misforståelser, som i værste fald vil kunne forringe diskussionen om regnemetoder frem for at forbedre den.

Det giver langt større reel åbenhed og et bedre grundlag for politisk stillingtagen, når ministerierne fremlægger centrale skøn sammen med de vigtigste antagelser og metoder, der ligger bag, med tilhørende forklaringer og forbehold. Men det skal selvfølgelig suppleres af solide svar og information fra ministrene og ministerierne, når noget ønskes belyst i dybden og der stilles spørgsmål i lovgivningsprocessen og udvalget.

Kl. 11:42

Lad mig derfor også understrege, at jeg fuldt ud kan støtte op om intentionen i forslaget. Der skal være åbenhed, og der skal være en faglig debat om de beregningsforudsætninger, der anvendes i ministerierne, men vi skal gøre det på en gennemtænkt måde. Og vi skal arbejde for, at åbenheden til enhver tid er tilfredsstillende, men at det gøres klogt, så embedsværket kan have deres fokus på at løse vigtige opgaver, så vi ikke ender med noget, hvor vi bruger en masse kræfter på ting, der ikke skaber mere klarhed, men det modsatte.

Regeringen vil gerne være med til at sætte de rette rammer om åbenhed og samtidig give embedsværket mulighed for at bruge kræfterne bedst muligt, og der tror vi i regeringen ikke, at det her forslag er den rette vej. Derfor kan vi heller ikke tilslutte os beslutningsforslaget og de meget vidtgående krav til, hvor mange informationer der skal offentliggøres. Men jeg vil samtidig gerne understrege, at det er en prioritet for mig og for regeringen, at ministerierne arbejder videre med at sikre bedre dokumentation og overskuelighed, og at regnemetoderne løbende udvikles og efterses, herunder i forbindelse med Det Økonomiske Råds arbejde med eftersynet af regnemetoder.

Jeg vil derfor foreslå, at vi arbejder sammen om en fælles tekst, der fastsætter nogle rammer for åbenhed og skaber ro om embedsværkets faglighed, samtidig med at det også giver en dyb indsigt i, hvilke forudsætninger der lægges til grund for de økonomiske beregninger, der laves, og dermed også det grundlag, på hvilke mange politiske beslutninger træffes. Det var ordene.

Kl. 11:44

Anden næstformand (Jeppe Søe):

Det var ikke helt ordene. For her kommer hr. Sigurd Agersnap, Socialistisk Folkeparti.

Kl. 11:44

Sigurd Agersnap (SF):

Tak for det. Jeg vil især gerne kvittere for det sidste, ministeren siger med at lave en fælles tekst. Det vil vi meget gerne deltage i, Jeg skulle ellers til at sige hernedefra, af talen jo næsten ord til ord lød som det, daværende finansminister Kristian Jensen sagde i 2017 og 2018, men det her med at lave en fælles tekst er jo at rykke sig en smule, og det er vi glade for.

Jeg synes måske, at diskussionen kommer til at handle lidt om bemærkningerne til beslutningsforslaget. For jeg synes jo, beslutningsforslaget er ret bredt. Beslutningsforslaget hedder jo bare, at man tager de nødvendige initiativer, der gør, at man kan sikre åbenhed omkring de økonomiske beregninger og forudsætningerne herfor. Så jeg hører egentlig også ministeren åbne op for det og beslutningsforslaget og ikke nødvendigvis det, der står i bemærkningerne om konkrete regneark.

Det, jeg gerne vil spørge ministeren til, er jo så nogle af de ting, som vi konkret savner indsigt i, når vi arbejder med et lovforslag, f.eks. risici, altså hvor stor usikkerheden er ved de beregninger, der er lavet. Er det også noget ministeren forestiller sig man kunne være åben om?

Kl. 11:45

Anden næstformand (Jeppe Søe):

Ministeren.

Kl. 11:45

Finansministeren (Nicolai Wammen):

Allerførst tak for, at man fra hr. Sigurd Agersnaps side anerkender, at der er en åbenhed fra min side i forhold til, at vi kan prøve at se, om der er nogle ting, vi kan gøre bedre. Det vil vi fra regeringens side gerne medvirke til.

For så vidt angår spørgsmålet omkring usikkerhed i beregningerne, synes jeg faktisk, at vi er meget åbne omkring det. Det vil typisk være sådan, at det i de tilfælde, hvor der er usikkerhed i en beregning, så også vil blive varedeklareret klart i det, man sender til Folketinget, hvor man siger, at den beregning, man her har med at gøre, er Finansministeriet eller for den sags skyld et andet ministeries bedste bud, men at der er usikkerhedsmomenter forbundet med det. Så det er ikke noget, man – om man så må sige – gemmer væk, det er noget, man siger helt åbent.

Kl. 11:46

Anden næstformand (Jeppe Søe):

Spørgeren.

Kl. 11:46

Sigurd Agersnap (SF):

Der er jeg også enig i, altså at det tit står i teksten, at der er en betydelig usikkerhed eller en usikkerhed. Men det, jeg jo egentlig savner – og det foregår jo også, når man beskæftiger sig med økonomi i andre regi – er, at man arbejder med nogle konfidensintervaller, noget, der viser, hvor stor den usikkerhed også er i konkrete tal. Det synes jeg ville styrke Folketingets arbejde.

Det, jeg også vil sige, er jo, at jeg oplever en stor seriøsitet og åbenhed fra Finansministeriets side, når man stiller spørgsmål. Men det her handler jo også om, om vi kan pille nogle af spørgsmålene ud af det. F.eks. var der jo omkring storebededagsdiskussionen en meget stor belastning af embedsapparatet. Og kan ministeren ikke se en fordel i at lægge det frem før spørgsmålene?

Kl. 11:46

Anden næstformand (Jeppe Søe):

Ministeren.

Kl. 11:46

Finansministeren (Nicolai Wammen):

Nu tillægger spørgeren jo undertegnede og ministeriet næsten profetiske evner, hvis vi på forhånd skulle vide, hvad det var, man ville spørge om fra Folketingets side. Altså, vi forsøger efter bedste evne at lægge sagerne så konkret og velbelyst frem som muligt, og derefter er det jo en del af det parlamentariske arbejde, at man stiller regeringen spørgsmål, som vi så svarer på.

Vi kan sikkert blive endnu skarpere på at lave sager, som gør, at der er mindre behov for yderligere spørgsmål, men det er jo også en del af den parlamentariske kontrol, at man selvfølgelig efterfølgende, når en minister har præsenteret tal, kan gå ind og spørge ind til det.

Kl. 11:47

Anden næstformand (Jeppe Søe):

Dermed tak til ministeren. Vi begynder med ordførerrækken, og den første ordfører på talerstolen er hr. Benny Engelbrecht fra Socialdemokratiet.

Kl. 11:48

(Ordfører)

Benny Engelbrecht (S):

Tak, formand, tak for ordet. Tak til SF for med dette beslutningsforslag at give os lejlighed til endnu en gang at debattere emnet. Som hr. Sigurd Agersnap sagde, er det jo en sag, der har været behandlet før. Dengang var jeg også ordfører på det. Det er tidligere blevet fremsat og er så blevet ændret en smule. Det foreslås at pålægge regeringen altid at fremlægge de økonomiske beregninger, der ligger til grund for lovforslag, aktstykker, regeringsudspil og planer samt politiske aftaler og forlig, således at endelige regneark og modelkørsler skal lægges frem, samtidig med at et forslag eller et aktstykke eller et regeringsudspil eller en plan offentliggøres – og så er der enkelte undtagelser.

Sidst SF fremsatte beslutningsforslaget, sad Socialdemokratiet i opposition. I dag sidder vi i regering, og til trods for det forholder vi os til sagen på samme måde i dag, som vi gjorde dengang. Den daværende finansminister hr. Kristian Jensen fremførte i debatten dengang, at det er ganske svært at starte med at sige noget negativt om større åbenhed, og derfor vil jeg også gerne med inspiration fra den gode hr. Søren Brostrøm begynde med at fastslå følgende: Åbenhed er sundt, åbenhed er godt; Socialdemokratiet går ind for åbenhed.

Debatten om åbenhed og forholdet mellem Folketingets informationsbehov og regeringen er helt central, og derfor er det vigtigt, at vi som folketingspolitikere får gode og dækkende oplysninger fra ministrene både af hensyn til det konkrete lovgivningsarbejde, af hensyn til kontrollen med den førte politik og så af hensyn til den bredere demokratiske samtale. Derfor er vi glade for, at debatten rejses i dag, for baggrunden er jo, at de politiske processer udvikler sig løbende, og jeg hører også ministeren være åben over for, at der kan skrives eksempelvis en beretningstekst eller noget andet i den forbindelse.

I takt med at samfundet og vores lovgivning er blevet mere kompleks, er det naturligt, at politiske aftaler og forlig fylder stadig mere, og derfor ligger meget af informationen netop i den forbindelse. Det gælder også de økonomiske beregninger, som måske tidligere har været tættere på udvalgene. Det ændrede vilkårene for åbenhed og gennemsigtighed, hvilket jo så for så vidt er en naturlig udvikling. Det skal dog ikke betyde, at vi skal gå på kompromis med Folketingets behov for information og oplysning, og det skal heller ikke betyde, at vi går på kompromis med en faglig debat, som skal føre til de bedst mulige regnemetoder. Derfor er vi også glade for, at vi, siden SF sidst fremsatte dette beslutningsforslag, har fået lavet forbedringer, som sikrer åbenhed og faglig debat om regneprincipperne.

I 2021 besluttede vi nemlig, at formandskabet for Det Økonomiske Råd løbende skal vurdere ministeriernes forudsætninger og konsekvensvurderinger af ændringer i den økonomiske politik. I lov nr. 428 af 16. marts 2021 står der følgende:

»Formandskabet skal mindst en gang årligt vurdere de adfærdsforudsætninger, som anvendes af ministerierne ved udarbejdelsen af konsekvensvurderinger af økonomisk-politiske tiltag. Vurderingen skal indeholde anbefalinger til konkrete justeringer af de anvendte forudsætninger, hvis der findes anledning hertil.«

Med den beslutning øgede vi jo netop den uafhængige løbende kontrol, som SF bl.a. efterspurgte i debatten tilbage i 2018. Vi sikrede større åbenhed og faglig debat, men vi gjorde det på en måde, som ikke medførte et stort ressourcespild i den danske centraladministration. Det viser, at der er andre og bedre måder at opnå intentionen, som ligger i forslaget. For selv om åbenhed er godt og kan være med til at skabe større tillid, skal vi også have øje for den potentielle bagside, som bl.a. kan medføre et stort ressourcetræk i embedsværket. For tager vi beslutningsforslaget for pålydende – altså at alle økonomiske beregninger, der går forud for politiske forslag, skal fremlægges – kan det jo blive umådelig store mængder af information på grund af de mange mellemregninger, der kan være lavet. En regering og et ministerium kan i den henseende have som ønske, at materiale oversendt til Folketinget også skal beskrives og forklares, og det kan altså i yderste konsekvens medføre et stort ressourcetræk. Det kan også være, at det i sidste ende medfører det, man på engelsk kalder for information overload. Og så risikerer vi altså, at relevante kritikpunkter ender med at drukne i mængden og potentielt ender med at blive overset, og det er der jo ingen der har interesse i.

Så vi støtter naturligvis intentionen i forslaget om at skabe mere åbenhed, men det kræver nok fortsat, at der arbejdes med at præcisere, hvordan det skal operationaliseres. Idéen om åbenhed, gennemsigtighed og offentlighed indeholder rigtig gode takter, som vi i Socialdemokratiet altid er åbne over for at drøfte. Vi er bare nødt til at ramme en bedre balance. Den balance synes vi ikke helt er til stede i forslaget, men det betyder så ikke, at at vi ikke, selv om vi afviser forslaget i sin nuværende form, kan drøfte at lave præciseringer og tekster og andet, som sikrer en fornuftig retning, sådan som ministeren også har indikeret. Tak.

Kl. 11:53

Anden næstformand (Jeppe Søe):

Så er det hr. Sigurd Agersnap, Socialistisk Folkeparti.

Kl. 11:53

Sigurd Agersnap (SF):

Tak for det. Jeg hører Socialdemokratiets indvending på den måde, at man gerne vil ramme en balance, der ikke trækker for store ressourcer i embedsapparatet, og det synes jeg jo er en fair bemærkning. Hvad med en forsøgsordning? Hvad med, at man tog nogle forslag ud og forsøgte med dem? Og så kunne vi se, om det var brugbar information for Folketinget, og hvor stort ressourcetrækket var.

Kl. 11:53

Anden næstformand (Jeppe Søe):

Ordføreren.

Kl. 11:53

Benny Engelbrecht (S):

Jeg tror faktisk godt, at jeg kan finde konkrete eksempler på, at Folketinget har fået meget store mængder af informationer, hvor det var ret tydeligt, at medlemmerne af udvalgene simpelt hen ikke havde haft lejlighed til at læse den information, der var blevet oversendt, og at man derfor var nødt til f.eks. at supplere det med omfattende tekniske gennemgange og andet netop for at sikre, at man havde den tilstrækkelige information. Så jeg tror, at det, vi skal være meget bevidste om, er, at det langtfra er alle folketingsgrupper, der har så mange medlemmer, som Socialdemokratiet har, og derfor må vi altså også tænke på, at der sidder nogle modtagere af den her information, som vi også er nødt til at tage hensyn til.

Kl. 11:54

Anden næstformand (Jeppe Søe):

Spørgeren.

Kl. 11:54

Sigurd Agersnap (SF):

Ja, og noget af det er jo selvfølgelig rettet mod Folketinget, men meget af det er også rettet mod fagfæller, økonomer, bredt i det danske samfund, som gerne vil kunne kigge med på beregningerne. En af de diskussioner, der har været, var jo Arbejderbevægelsens Erhvervsråd, der havde en diskussion om den strukturelle beskæftigelse og Finansministeriets beregning af det. Der er det jo efter en lang række spørgsmål kommet frem, at der lå en eller anden coronabuffer inde i den strukturelle beskæftigelse. Hvis man havde lagt det frem offentligt i første omgang, havde de fagfæller jo kunnet se det og havde kunnet tage den diskussion på et mere kvalificeret grundlag. Er Socialdemokratiet ikke enig i det?

Kl. 11:54

Anden næstformand (Jeppe Søe):

Ordføreren.

Kl. 11:54

Benny Engelbrecht (S):

Nu er det mit indtryk, at der er en ret omfattende adgang til de forskellige modeller både fra CEPOS og fra Arbejderbevægelsens Erhvervsråd – faktisk lige præcis. Der er jo også andre fagområder, hvor man med rette kan sige, at der er forskellige eksperter, som kigger med over skuldrene. F.eks. på klimaområdet er der Klimarådet, som kigger med over skuldrene og nogle gange i virkeligheden er mere kvalificeret end nogle af Folketingets partier til at gennemskue de beregninger, der ligger, fra f.eks. Transportministeriet.

Kl. 11:55

Anden næstformand (Jeppe Søe):

Tak til ordføreren. Næste ordfører på talerstolen er hr. Torsten Schack Pedersen fra Venstre.

Kl. 11:55

(Ordfører)

Torsten Schack Pedersen (V):

Tak for ordet. Med beslutningsforslaget ønsker forslagsstillerne at pålægge regeringen at sikre, at ministeriernes økonomiske beregninger offentliggøres, dog alligevel med undtagelse af de tilfælde, hvor særlige konkrete grunde såsom rigets sikkerhed, statens økonomiske interesser og lignende taler imod en offentliggørelse.

Som det allerede er fremgået, er det en genfremsættelse af et tidligere beslutningsforslag fra 2017-18. Dengang havde vi nogle bekymringer i Venstre, og det har vi stadig væk. Det er selvfølgelig svært ikke at være enig i overskrifterne. For selvfølgelig skal der være åbenhed og gennemsigtighed i ministeriernes regnemetoder. For muligheden for at kigge en regering i kortene er en helt central grundpille i ethvert demokrati. Det er der så heldigvis allerede rigtig gode muligheder for.

Vi kan som medlemmer af Folketinget stille alle de spørgsmål, vi vil, til regeringen, også om konkrete regnemodeller. Så udgiver en lang række ministerier også uopfordret økonomiske beregninger, som forslagsstillerne også fremhæver i bemærkningerne til beslutningsforslaget. Derudover bemærker jeg også, som finansministeren nævnte, at Det Økonomiske Råds opgaver er blevet udvidet til, at rådet nu også løbende efterser ministeriernes regnemodeller. Det er et yderligere initiativ, end da forslaget blev diskuteret i Folketingssalen for omkring 5 år siden.

Så generelt er der rig mulighed for åbenhed om ministeriernes regnemodeller. Det skal der naturligvis også være, og vi har som Folketingsmedlemmer igennem udvalgsspørgsmål altid mulighed for at spørge ind til, hvad det er for nogle forudsætninger, der ligger til grund for beregninger.

Beslutningsforslaget ville, hvis det blev gennemført, pålægge, at alle ministerier skulle offentliggøre store mængder data, helt ned til excelfiler, og det skulle sådan set bare komme pr. automatik. Der må jeg sige, at jeg deler den bekymring, som allerede er rejst, om, hvorvidt det vil skabe mere klarhed – måske egentlig tværtimod. For der kommer til at være tale om nogle meget avancerede beregninger og mellemregninger, som kan være svære at gennemskue for selv fagpersoner. Derudover ville man skulle offentliggøre enorme mængder data, som ville medføre øget bureaukrati i ministerierne. Jeg tror faktisk ikke, at det ville være gavnligt. Jeg er også bekymret for, at der skal lægges en masse forklaringer ud på mellemregningerne, for at man ikke kan tage brudstykker og dermed få afsporet debatten, hvis man stirrer sig blind på én variabel og ikke får en beskrivelse af sammenhæng.

Vi mener som sagt, at der er rigtig gode muligheder for at få indsigt i regnemodellerne. Derfor er vi ikke tilhængere af en tvungen offentliggørelse af alle ministeriernes regnemodeller, bl.a. på grund af den mængde bureaukrati, det ville medføre. Men som sagt støtter vi naturligvis intentionerne om åbenhed. Det er helt centralt. Derfor synes jeg, at det var en fremstrakt hånd og et fornuftigt forslag, som finansministeren kom med, om at arbejde på en fælles tekst, der fastsætter rammerne for åbenhed i ministerierne. Så der er mange gode intentioner, men det konkrete forslag kan vi ikke støtte.

Kl. 11:58

Anden næstformand (Jeppe Søe):

Første kommentar er fra hr. Sigurd Agersnap, Socialistisk Folkeparti.

Kl. 11:59

Sigurd Agersnap (SF):

Jeg blev undervejs i talen lidt i tvivl om, om Venstre mener, at der er tilstrækkelig åbenhed, eller om man gerne vil være med til at kigge på større åbenhed om beregninger. Jeg synes måske, ordføreren sagde til sidst, at det var det sidste, altså at man gerne vil kigge på mere åbenhed.

Derfor skal mit spørgsmål lyde: Hvad er så Venstres svar? Hvis det her ikke er svaret på mere åbenhed, hvad er det så, Venstre gerne vil være mere åbne om?

Kl. 11:59

Anden næstformand (Jeppe Søe):

Ordføreren.

Kl. 11:59

Torsten Schack Pedersen (V):

Som sagt er det helt principielt jo vanskeligt at være imod mere åbenhed. For det er vigtigt, og det er den måde, man har mulighed for at kontrollere de oplysninger, vi kommer med, på. Jeg mener sådan set, at vi er et rigtig godt sted, men kan vi gøre mere på en fornuftig og ansvarlig vis, vil vi meget gerne kigge på det.

Den fornemmelse, jeg lidt sidder tilbage med, er jo, at fordi man måske er frustreret over, at de beregninger, man får på sine forslag, viser sig at være dyrere og mere udgiftsdrivende, end man egentlig selv havde håbet på, jamen så er det regnemetoderne, man angriber. Generelt synes jeg jo, at der er en meget, meget stor anerkendelse af og respekt for de regnemodeller, som Finansministeriet benytter sig af, og det er jo dem, vi lægger til grund for de beslutninger, vi træffer. Det har jeg grundlæggende en stor tillid til.

Kl. 12:00

Anden næstformand (Jeppe Søe):

Spørgeren.

Kl. 12:00

Sigurd Agersnap (SF):

Det er simpelt hen ikke rigtigt. Det er ikke, fordi vi er utilfredse med beregningerne på vores forslag, at SF fremsætter forslaget. Det var også en del af debatten i 2017 og 2018, og jeg synes, at det er en afsporing af debatten. Debatten handler om, om vi helt generelt kan sikre en større åbenhed om de økonomiske beregninger, der er.

Så kan man jo godt principielt mene, at der altid skal være mere åbenhed, men når det kommer til det konkrete, er man ikke for det. Men der må man jo bare erkende, at det at sikre mere åbenhed jo også nogle gange betyder, at man løber en risiko for at blive misforstået, og så må man ud og korrigere det. Vil Venstre ikke bekræfte, at der selvfølgelig er en afvejning i de konkrete tilfælde?

Kl. 12:00

Anden næstformand (Jeppe Søe):

Ordføreren.

Kl. 12:00

Torsten Schack Pedersen (V):

Derfor brugte jeg også en del af min tale til at adressere spørgsmålet om, hvad det her betyder for mængden af bureaukrati. For hvis det er ekstremt komplicerede beregninger, som SF mener bare kan lægges ukritisk frem, kan der jo opstå den usikkerhed og tvivl, hvis man misforstår beregningerne.

Det vil jo sådan set kræve, at der så skal en ganske grundig forklaring med hver eneste gang, og så er det jo ikke bare at trykke »offentliggør« for et regneark. Så kommer der til at skulle bruges rigtig mange mandetimer til at forklare, hvad de konkrete formler og andet betyder, og hvorfor de er, som de er.

Kl. 12:01

Anden næstformand (Jeppe Søe):

Fru Lisbeth Bech-Nielsen, Socialistisk Folkeparti.

Kl. 12:01

Lisbeth Bech-Nielsen (SF):

Som min kollega Sigurd Agersnap også påpegede, er der simpelt hen nogle misforståelser, som vækker minder, fra da vi diskuterede det her for 5 år siden. Derfor vil jeg gerne læse op fra forslaget:

»Som beskrevet ovenfor forestiller forslagsstillerne sig, at offentliggørelsen af de økonomiske beregninger i overvejende grad er tiltænkt Finansministeriets økonomers fagfæller, dvs. andre økonomer. Det foreslås derfor, at offentliggørelse af de økonomiske beregninger ikke skal ledsages af en større kommunikationsindsats, endsige at Finansministeriet skal fungere som databank for den danske offentlighed. Forslaget vurderes derfor ikke at ville medføre væsentlige udgifter ...« 

Det her handler jo netop ikke om, at hr. og fru Jensen og alle os, der ikke er økonomer, skal kunne læse noget ud af det her. Det handler om at sikre en større grad af tillid til regeringen uanset farve, ved at økonomer af alle mulige forskellige skoler kan gå ind at bidrage her. Og det var også derfor, CEPOS af alle støttede det her forslag varmt i 2018.

Kl. 12:02

Anden næstformand (Jeppe Søe):

Ordføreren.

Kl. 12:02

Torsten Schack Pedersen (V):

Jeg er bare bekymret for det, hvis der bliver lagt meget komplicerede beregninger frem, som nogle så begynder at håndplukke af og dermed kan bidrage til at skabe nogle myter og forklaringer, som vil føre til, at en til enhver tid siddende, ansvarlig regering er nødt til at bruge ressourcer på at forklare, hvad det er, der ligger bag – og så fører det et bureaukrati med sig. Og der er det bare spørgsmålet, om det er en hensigtsmæssig måde at bruge vores ressourcer på.

Så vil jeg også bare understrege: Det er jo ikke sådan, at Finansministeriet har lukket sig om sig selv; der foregår jo løbende dialog, der foregår jo løbende en tilpasning i forhold til den nyeste forskning i, hvordan man sikrer, at de modeller, man bruger, er så præcise som muligt. Og derfor er det jo ikke en selvstændigt opfundet maskine, som man forholder sig til, og hvor man ikke lader sig påvirke af, hvad der sker i virkeligheden. Selvfølgelig bruger man den nyeste forskning og nyeste empiri til at sikre, at vi kan træffe beslutninger på så oplyst et grundlag som overhovedet muligt.

Kl. 12:03

Anden næstformand (Jeppe Søe):

Spørgeren.

Kl. 12:03

Lisbeth Bech-Nielsen (SF):

Men netop en situation som den, vi har lige nu, skaber jo mistillid og masser af debat, som ministerierne, herunder Finansministeriet, jo også skal bruge tid og kræfter på – herunder f.eks. storebededagsdiskussionen og det faktum, at de fleste økonomer uden for Finansministeriet selv ikke anerkendte de regnestykker, der lå bag, i hvert fald ikke på lang sigt.

Derfor vil jeg sige: Hvis man kan stå bag sine modeller og sine regnemodeller, hvorfor så ikke lægge det åbent frem? Altså, det bliver ikke hr. og fru Jensen, der kommer til at botanisere i det – det kan jeg godt love.

Kl. 12:04

Anden næstformand (Jeppe Søe):

Ordføreren.

Kl. 12:04

Torsten Schack Pedersen (V):

Jamen jeg tror jo egentlig, at diskussionen omkring store bededag er et godt eksempel på, at vi som folketingsmedlemmer har mulighed for at spørge helt konkret ind til, hvad det er, der ligger bag. For der blev efterspurgt rigtig mange detaljer, og de kom frem, og så kunne man diskutere åbent, om man var enig eller uenig – det er fair nok – men der var dokumentation for, hvorfor regeringen og Finansministeriet havde regnet på effekterne af det her med store bededag, som de havde.

Kl. 12:04

Anden næstformand (Jeppe Søe):

Dermed tak til ordføreren. Næste ordfører er hr. Henrik Frandsen, Moderaterne.

Kl. 12:04

(Ordfører)

Henrik Frandsen (M):

Tak for ordet, hr. formand, og tak til SF for dette beslutningsforslag. Det er et beslutningsforslag, der handler om mere gennemsigtighed i de økonomiske beregninger, som udgår fra vores ministerier, herunder i særdeleshed Finansministeriet. Nu har Moderaterne af gode grunde ikke været med, første gang forslaget blev fremsat, der var vi jo ligesom ikke tænkt på endnu, så derfor kan jeg ikke referere til noget omkring det. Helt generelt er åbenhed jo godt. Gennemsigtighed er også godt. Det er i hvert fald det, jeg har hørt alle sige indtil nu, og det er vi jo meget enige i. Men det skal give mening. Når vi arbejder med forbedret åbenhed og med forbedret gennemsigtighed, er det vigtigt, at det også giver mening. Det skal kunne bruges til noget, og det skal ikke være på bekostning af andre opgaver eller lægge ekstra pres på medarbejdere, der i forvejen er spændt hårdt for i et ministerie.

Med dette beslutningsforslag foreslår forslagsstillerne, at den praksis, som vi kender i dag, hvor Finansministeriet offentliggør notater om egne og andre ministeriers regneprincipper, skal udvides, sådan at alle endelige regneark og modelkørsler skal offentliggøres samtidig med lovforslag, udspil, aktstykker osv. Det skal gøres med det formål, at økonomer og andre får mulighed for at vurdere kvaliteten af disse regneark og komme med forslag til forbedringer eller alternative beregninger, og i sidste ende skal det føre til en bedre kontrol med magten.

Som jeg sagde, er det umiddelbart et sympatisk forslag, og fra Moderaternes side er vi bestemt parate til at kigge nærmere på, om der er nogle ting, der kan gøres bedre på det her område. Men som jeg sagde tidligere, skal der være mening med det – for lidt og for meget, som vi siger. Åbenhed skal kunne bruges til noget. Som jeg ser det vil det kræve et stort ressourcetræk fra Finansministeriets side at lægge alle økonomiske beregninger ud, også selv om det ikke skal ledsages af en større kommunikationsindsats. Det er nok også, når alt kommer til alt, en ret begrænset flok, der i virkeligheden interesserer sig for de her informationer, og det har ordføreren for forslagsstillerne også selv været inde på.

Som det er i dag, har vi allerede mange forskellige parlamentariske redskaber, som vi kan tage i brug for at få den relevante information, og i Moderaterne har vi fuld tillid til, at folkene i Finansministeriet gør alt, hvad de kan, for både at oplyse og være behjælpelige. Vi tilslutter os gerne finansministerens forslag om, at vi måske i fællesskab kunne udforme en fælles tekst på det her område, hvor man i virkeligheden forsøger at imødekomme hinandens synspunkter.

Derfor, med de ting taget i betragtning, kan Moderaterne ikke støtte beslutningsforslag B 34.

Kl. 12:07

Anden næstformand (Jeppe Søe):

Den første korte bemærkning er fra fru Lisbeth Bech-Nielsen, Socialistisk Folkeparti.

Kl. 12:08

Lisbeth Bech-Nielsen (SF):

Som jeg forstår hr. Henrik Frandsen, også ud fra ordførerens tidligere arbejde som borgmester i Tønder og egentlig også ud fra meget af det værdigrundlag, som Moderaterne bryster sig af at have, så forstår jeg simpelt hen ikke helt argumenterne for at være imod det her beslutningsforslag. Moderaterne har jo selv sagt, de gerne vil have en ny politisk kultur – for at bruge et måske lidt slidt begreb. Vi har alle sammen et fælles problem, nemlig at befolkningens tillid til os er alt, alt for lav, og det gælder også tillid til offentlige institutioner og tillid til Finansministeriets regnemodeller. Og der mener vi bare i SF, at det ville være afgørende at få den åbenhed frem, for så kunne forskellige økonomer af forskellige observanser og fra forskellige skoler debattere de ting, der kom, og ligesom oversætte det for resten af offentligheden. Er Henrik Frandsen helt sikker på, at Moderaterne ikke kunne støtte det her? Jeg forstår det virkelig ikke.

Kl. 12:09

Anden næstformand (Jeppe Søe):

Ordføreren.

Kl. 12:09

Henrik Frandsen (M):

Nej, det kan da godt nogle gange være lidt vanskeligt at sætte sig ind i andre folks – hvad skal man sige – bevæggrunde. Det er korrekt, at jeg har en fortid som borgmester, og der har jeg jo også selv siddet som sådan en slags finansminister, i og med at man jo er formand for økonomiudvalget i en kommune. Der har vi nu ikke haft de her diskussioner, vil jeg gerne sige. For ligesom det er i en kommune, ligesådan er det også i Folketinget og i et ministerium, når vi f.eks. har finanslovsforhandlinger, at man har den rigtig gode dialog med forvaltningen i en kommune og med ministeriet i Folketinget. Som jeg også sagde i min ordførertale: »for lidt og for meget«. Det er måske lige ringe eller lige godt, som man vil tage. Og vi er klart for åbenhed i Moderaterne. Vi er klart for gennemsigtighed. Men vi synes bare, at det her forslag er for vidtgående, hvad det angår.

Kl. 12:10

Anden næstformand (Jeppe Søe):

Spørgeren.

Kl. 12:10

Lisbeth Bech-Nielsen (SF):

Men nu bliver jeg bare nødt til at gentage mig selv igen: Det er ikke meningen, at det, der bliver lagt frem, skal oversættes for den brede offentlighed, for ikkeøkonomer. Det skal lægges frem, som det er, og som det bliver brugt i ministeriet, og derfor skal der ikke bruges ressourcer på på en eller anden måde at oversætte det til den almene offentlighed. Der har simpelt hen bare været for mange sager, hvor der er diskussioner omkring familietyper eller modeller, der bliver brugt, eller forudsætninger. Og det her kunne være et skridt til at forhindre nogle fremtidige misforståelser og mistænkeligheder.

Kl. 12:10

Anden næstformand (Jeppe Søe):

Ordføreren.

Kl. 12:10

Forhandling

Henrik Frandsen (M):

Så begynder vi at bevæge os over i noget, som også er meget, meget vigtigt for Moderaterne, og det er, at vi diskuterer politik. Vi ser det faktisk også som et udtryk for, at man måske ønsker at gøre den politiske debat lidt mere teknokratisk, i og med at det er økonomer, der skal til at debattere på et eller andet akademisk plan i forhold til det. Der mener vi, at vi skal bevare politikken i det hele. Jeg ville gerne sige meget mere, men jeg kan se, at min tid er ved at rinde ud.

Kl. 12:11

Anden næstformand (Jeppe Søe):

Det er den, men det er hr. Sigurd Agersnap fra Socialistisk Folkepartis ikke.

Kl. 12:11

Sigurd Agersnap (SF):

Tak for det. Jeg har jo ellers meget hørt Moderaterne sige, at de gerne vil bringe en større faglighed ind i den politiske debat, og det her er jo netop en mulighed for at bringe en større faglighed ind i den. Når man får en diskussion omkring, hvad for nogle antagelser, elasticiteter der ligger bag bestemte beregninger, hvad usikkerheden forbundet med større beregninger er, så vil vi få en mere faglig debat om nogle ting, som har kæmpestor betydning for vores samfund, for der er jo ingen tvivl om, at økonomiske beregninger, de tal, der kommer ud, har kæmpestor betydning for den politik, der bliver ført her i huset.

Jeg har jo ligesom hr. Henrik Frandsen også en kommunal baggrund, og der var jeg i den situation, at det selvfølgelig var økonomidirektøren, der kvalificerede beregningerne. Så spurgte vi på et tidspunkt, om vi kunne få lagt de notater op i økonomiudvalget, sådan at vi også kan se med på, hvad det egentlig er for en kvalificering, der foregår. Jeg tænker, at det samme må foregå i et finansministerium. Der sidder en afdelingschef og kvalificerer nogle beregninger. Hvorfor kan den kvalificering af arbejdet i det mindste ikke blive lagt frem ifølge Moderaterne?

Kl. 12:12

Anden næstformand (Jeppe Søe):

Ordføreren.

Kl. 12:12

Henrik Frandsen (M):

Ordføreren siger, at Moderaterne er for faglighed, det er vi så sandelig også, og vi mener, at der er rigtig, rigtig stor faglighed i det materiale, vi får lagt frem. Der er en rigtig stor faglighed i Finansministeriet. Det tror jeg ikke der er ret mange der stiller spørgsmålstegn ved.

Det er jo også sådan, at ønsker man at stille spørgsmål til forskellige elementer i beregningerne – store bededag har været nævnt en gang før i dag, hvor man har været inde at stille rigtig mange spørgsmål direkte til regnemetoder og forudsætninger for regnemetoder – så er den mulighed jo til stede allerede i dag. De parlamentariske redskaber eksisterer jo i dag, og der fornemmer jeg i hvert fald en meget, meget stor villighed og åbenhed fra ministeriets side, fra embedsværkets side, til at bidrage med informationerne, når det er det, man ønsker. Så der er alle muligheder for, også i dag, at få faglighed ind i diskussionerne.

Kl. 12:13

Anden næstformand (Jeppe Søe):

Spørgeren.

Kl. 12:13

Sigurd Agersnap (SF):

Spørgsmålet er, om der kunne komme bedre muligheder for at få faglighed ind diskussionen ved at offentliggøre mere. Det er jo det, vi mener.

Nu siger hr. Henrik Frandsen også, at Moderaterne jo gerne vil have større åbenhed og arbejde den vej. Hvad forestiller ordføreren sig så man kunne foreslå i stedet? Hvordan kunne vi få en større åbenhed? Kunne det f.eks. være en forsøgsordning, hvor man lod nogle ministerier fremlægge beregningsgrundlaget for nogle konkrete typer lovforslag?

Kl. 12:13

Anden næstformand (Jeppe Søe):

Ordføreren.

Kl. 12:13

Henrik Frandsen (M):

Generelt vil jeg jo ikke på forhånd skyde noget ned, som er gode og konstruktive forslag til, hvordan man kunne forbedre åbenheden. Nu går vi ikke ind for det her forslag, men jeg vil også gerne minde om, at finansministeren i sin fremlæggelse jo egentlig italesatte, at vi skulle finde sammen om en fælles tekst, og der tænker jeg jo, at man i det arbejde godt kunne diskutere, om der er nogen elementer, nogen områder – det sagde jeg også i min ordførertale – hvor man kan se, at der kan forbedres på åbenhed, på gennemsigtighed, nok ikke på fagligheden, men i hvert fald på de to første ting, og så er vi selvfølgelig helt klart åbne over for det.

Kl. 12:14

Anden næstformand (Jeppe Søe):

Tak til ordføreren fra Moderaterne. Så er det hr. Dennis Flydtkjær fra Danmarksdemokraterne.

Kl. 12:14

(Ordfører)

Dennis Flydtkjær (DD):

Som nævnt behandler vi et forslag fra SF om fuld offentlighed om regeringens økonomiske beregninger på alt fra lovforslag til aktstykker, regeringsudspil, politiske aftaler og politiske forlig. Det er jo helt åbenlyst – og det hører jeg også at folk er enige i – at det er vigtigt, at der er tillid til økonomiske beregninger. Det er jo afgørende, når vi sidder som politikere og tager beslutninger om alt mellem himmel og jord stort set, at vi kan regne med de tal, vi får, men også, at det jo er helt afgørende, at der ikke er forskel på, om det er en rød eller en blå eller en midterregering, som det er nu, der bestemmer, hvordan regnemetoderne skal være. Så for Danmarksdemokraterne ser vi det mest af alt som en akademisk diskussion, hvordan man regner, og ikke en beslutning, som vi politikere skal træffe. Jeg vil i øvrigt også sige, at jeg også har noteret, at det er det, SF mener i beslutningsforslaget – så det er ikke for at lægge et argument i munden på SF, de ikke har – og det er jeg sådan set enig i, så det er ikke det, der er forsøget med det. Det er også super vigtigt, at man kan få efterprøvet de beregninger, der er, sådan at de, hvis der skulle være tvivl, som vi så det med store bededag, selvfølgelig skal frem og tjekkes efter.

Som nogle af de foregående partier også har nævnt, er en af vores bekymringer her graden af administrative omkostninger og administrativt bøvl, der kan være i det, fordi det er ret vidtgående, fordi det både er lovforslag, aktstykker og regeringsudspil osv. – det er simpelt hen hele baduljen, man skal lægge frem i offentligheden. Det synes jeg vi om ikke andet kan få belyst i udvalgsarbejdet hvor meget så er, for er det noget, man bare kan lægge på en hjemmeside uden problemer, så kan det jo sådan set åbenlyst være en god idé. Men det ved vi simpelt hen ikke på nuværende tidspunkt, så lad os prøve at få det belyst.

Jeg vil også sige, at det i dag allerede er muligt at få belyst en stor del af beregningsgrundlaget. Folketinget kan jo bede om at få det. Vi oplever tit, at journalister har søgt aktindsigt i det. Som finansministeren også sagde, kan det økonomiske råd gå i dybden med det. Og jeg har selv som tidligere skatteordfører også oplevet, at der er det, der hedder skatteøkonomiske redegørelser, som jo også løfter sløret for, hvordan man kommer frem til alt fra grænsehandelseffekter og boligbeskatning og alt mulig andet. Og jeg har da i hvert fald selv i mine år stillet utallige spørgsmål om mange af de ting, der var baggrunden for de skatteøkonomiske redegørelser. Så det er bare for at sige, at der i hvert fald allerede i dag er en grad af åbenhed på mange områder.

Så synes jeg egentlig også, at det er vigtigt, at man får fremhævet debatten om store bededag, som mit parti selvfølgelig var imod at få afskaffet. Men der var jo faktisk en stor offentlig debat også om regnemetoderne, og økonomiske fagfolk kunne gå i dybden med det og sætte spørgsmålstegn ved det. Så der fik vi faktisk den akademiske diskussion om beslutningsgrundlaget, som jo også er efterspurgt.

Afslutningsvis skal jeg sige, at vi i Danmarksdemokraterne ikke ser et stort behov for, at man skal gå så hårdt til værks med at skulle offentliggøre alle beregninger, for det kan der også være nogle ulemper i, bl.a. det her med det administrative bøvl. Men omvendt er vi også med på, at det er vigtigt, at der er tillid til de økonomiske beregninger, og at man også kan få en akademisk diskussion, hvis der kan være tvivl om dem. Så jeg synes egentlig, det virker som en udstrakt hånd, og vi kunne sådan set også godt være med til måske at finde en mellemvej mellem det, der er i dag, og at gå hele vejen, hvor alt skal offentliggøres. Der kunne jo godt være nogle områder, hvor man kunne gøre det lidt bedre. Jeg synes også, det ville være fint, at man kunne være mere åben. Jeg har også selv som ordfører på forskellige områder oplevet, at beregningerne nogle gange, når man gik til Finansministeriet, faktisk ændrede sig. Det kunne måske være meget godt, at det var økonomer, der kan gennemskue det, der kiggede på det, i stedet for et menigt folketingsmedlem. Så vi er sådan set, tror jeg, meget enige i, at det er godt med åbenhed, men som andre ordførere også har sagt, synes vi, at det her måske er lige vidtgående nok.

Kl. 12:18

Anden næstformand (Jeppe Søe):

Der er ingen korte bemærkninger, så tak til ordføreren. Næste ordfører er hr. Steffen Larsen fra Liberal Alliance.

Kl. 12:18

(Ordfører)

Steffen Larsen (LA):

Mange tak, formand. Jeg vil gerne også lige undskylde min sene ankomst i salen; jeg var til en debat lige nedenunder om ungdomskriminalitet, da jeg også er formand for Retsudvalget. Jeg skal jo have det hele til at hænge sammen her i huset.

Der er et klart perspektiv i større åbenhed om beregninger. Vi har svært ved at se, at det skulle udgøre et problem at lægge f.eks. ADAM-kørsler eller andet ud. Dog er store dele baseret på lovmodellen, som med god grund ikke er offentlig, men hvis Finansministeriet har tilsvarende argumenter for andet, synes jeg, man skal gå ind og sige, at det her burde være noget, der var offentligt tilgængeligt. Så vi støtter forslaget.

Kl. 12:19

Anden næstformand (Jeppe Søe):

Der er ingen korte bemærkninger. Tak til ordføreren. Den næste ordfører på talerstolen er hr. Rasmus Jarlov, Det Konservative Folkeparti.

Kl. 12:19

(Ordfører)

Rasmus Jarlov (KF):

Tak til SF for beslutningsforslaget. Vi støtter også beslutningsforslaget. Vi synes, at det er en god idé, at der er kommet mere åbenhed og mulighed for debat om de forslag, der bliver lagt frem. Man kan jo godt se debat som noget besværligt, men vi ser det som noget positivt, der styrker beslutninger, og vi mener, at beslutninger skal kunne tåle at blive kigget efter og også at blive regnet efter af andre. Det vil selvfølgelig medføre en masse politiske diskussioner om beregningerne, og det kan man selvfølgelig godt synes er besværligt, men vi ser det som noget positivt, at der kommer mere indsigt.

Jeg synes, at det må være svært at være ordfører for et af regeringspartierne, for man ved jo godt, at det er det rigtige at stemme ja til beslutningsforslaget, men alligevel får man at vide af sin minister, at det må man ikke, og så skal man finde på en eller anden form for begrundelse over for sig selv og offentligheden for, hvorfor man alligevel vil stemme imod. Men sådan er det jo. Det er tungt at sidde i regering; der får man en masse ordrer om, hvad man skal mene.

Men vi støtter forslaget, og vi håber da også, at det vil komme igennem. Der skal jo være en diskussion om, hvad det præcis er, der skal offentliggøres, og der tror jeg heller ikke, at det er SF's intention, at der skal fremlægges noget, som på nogen måde kompromitterer persondatasikkerheden eller statens mulighed for at varetage landets sikkerhedsinteresser eller at have fornuftige forhandlinger om køb osv. Det tænker jeg er selvindlysende at der selvfølgelig ikke er nogen der vil være interesseret i, altså at den slags ting bliver lagt frem. Det siger sig selv, så de argumenter synes jeg ikke rigtig tæller.

Men selvfølgelig vil der være en proces, fra beslutningsforslaget måtte blive vedtaget, hvis det rent teoretisk skulle blive det, og så til at finde ud af, præcis hvordan reglerne skal være for, hvad der skal lægges frem. Og i den proces har man så mulighed for at skære til og sørge for, at man undgår, at der bliver lagt ting frem, som det vil være uhensigtsmæssigt bliver lagt frem. Men princippet her, som det står beskrevet, om, at excelarkene skal lægges frem, så man kan regne dem efter, synes jeg er en rigtig god idé.

Kl. 12:21

Anden næstformand (Jeppe Søe):

Den første kort bemærkning er fra hr. Benny Engelbrecht, Socialdemokratiet.

Kl. 12:21

Benny Engelbrecht (S):

Nu var hr. Rasmus Jarlov her ikke tidligere under min ordførertale. Derfor vil jeg måske også bare lige komme med en lille flagning af, at jeg i min ordførertale gjorde explicit opmærksom på, at da et tilsvarende beslutningsforslag blev behandlet i 2016 – jeg var selv ordfører på det – havde Socialdemokratiet den samme holdning i opposition, som vi i dag har i regering, og der kan jeg så forstå, at det er noget andet, der gør sig gældende for Konservative. Men det var blot for at gøre opmærksom på det. Og hvad Konservative mener, må Konservative selv stå inde for.

Kl. 12:22

Anden næstformand (Jeppe Søe):

Ordføreren.

Kl. 12:22

Rasmus Jarlov (KF):

Tak for oplysningen.

Kl. 12:22

Anden næstformand (Jeppe Søe):

Så er det hr. Torsten Schack Pedersen fra Venstre.

Kl. 12:22

Torsten Schack Pedersen (V):

Jeg kunne bare godt tænke mig at vide, hvad det er, der har ændret sig siden folketingssamlingen  2017-18, hvor Rasmus Jarlov var ordfører på et tilsvarende beslutningsforslag. Begrundelsen var her:

»Når vi så ikke kan stemme for beslutningsforslaget, skyldes det de ting, som andre ordførere allerede har nævnt, nemlig at dataomfanget vil være enormt omfattende. Det kan være millionvis af data, der nogle gange vil skulle lægges frem.«

Sådan kunne jeg blive ved. Hvad er det, der har ændret sig, siden De Konservative i 2017-18 syntes, at det her forslag var sympatisk, men at man ikke kunne støtte det, til at man nu ikke bare synes, det er sympatisk, men også kan støtte det?

Kl. 12:23

Anden næstformand (Jeppe Søe):

Ordføreren.

Kl. 12:23

Rasmus Jarlov (KF):

Jeg må indrømme, at det er mange år siden, så jeg skal ikke præcis kunne huske detaljerne i den debat for seks år siden, men der har i hvert fald ændret sig det, at vi ikke behøver at være loyale over for andre partier, som vi sad i regering med dengang. I og med at regeringspartier jo kun kan have én holdning, er partierne nødt til have den samme holdning, når de står i salen. Så det er i hvert fald ét forhold, der har ændret sig.

Derudover synes jeg jo, at der er taget højde for de indvendinger, i form af at det også står i beslutningsforslaget, at der ikke følger store forpligtelser med til at gå ind i yderligere afklaring af detaljerne i beregningerne, for så bliver det selvfølgelig ganske omfattende.

Men som jeg også sagde, tror jeg, det er vigtigt at være opmærksom på, at hvis beslutningsforslaget bliver vedtaget, så er der en proces bagefter, hvor man skal finde ud af, præcis hvad processerne er for, hvad der skal lægges frem. Og der skal man selvfølgelig også tage højde for, at det ikke skal lægge centraladministrationen ned, men det tænker jeg heller ikke det gør.

Kl. 12:24

Anden næstformand (Jeppe Søe):

Spørgeren.

Kl. 12:24

Torsten Schack Pedersen (V):

Jeg synes bare, det var sådan lidt specielt, at De Konservative klandrede andre, der måtte være imod det, og at det sikkert bare var, fordi man var blevet banket på plads og nu rettede ind.

Vi har en oprigtig bekymring. Den delte jeg så helt åbenlyst i 2017-18 med Rasmus Jarlov og Det Konservative Folkeparti, og det er bare sådan for mig at se lidt nemt at sige, at nu tager man et standpunkt, fordi man nu ikke er bundet af noget. Altså, var den bekymring, som hr. Rasmus Jarlov udtrykte i 2017-18, ikke reel?

Kl. 12:24

Anden næstformand (Jeppe Søe):

Ordføreren.

Kl. 12:24

Rasmus Jarlov (KF):

Jeg kan ikke huske debatten i 2017-18, for at være helt ærlig. Jeg synes jo, at der er en bekymring, som jeg også adresserede i mit indlæg her fra talerstolen, i forhold til hvordan reglerne præcis skal være for, hvad der skal lægges frem. For det skal ikke være for omfattende, og vi skal ikke lægge ting frem, som kompromitterer folks datasikkerhed. Der kan være kommercielle interesser, sikkerhedshensyn og alt muligt andet. Så selvfølgelig er det ikke sådan, at alt skal lægges frem. Det skal selvfølgelig diskuteres, men overordnet set er det en god idé at lægge tingene frem.

Kl. 12:25

Anden næstformand (Jeppe Søe):

Fru Lisbeth Bech-Nielsen, Socialistisk Folkeparti.

Kl. 12:25

Lisbeth Bech-Nielsen (SF):

Jeg vil sige, at det forslag, vi står med i dag, er også blevet strammet op, i hvert fald kommunikationsmæssigt i forhold til det, vi diskuterede for seks år siden, hvor det måske ikke stod krystalklart, at der altså ikke medfølger kommunikationsopgaver for Finansministeriet; at man ikke skal lægge alt frem.

Derfor tænker jeg jo også, at det ville være en endnu bedre grund for de partier, der i dag stemmer nej, til alligevel at stemme ja. For nu står det krystalklart, og det gjorde det måske ikke i det første beslutningsforslag, at opgaven er afgrænset og ikke kommer til at pålægge dem en masse administrative byrder.

I forhold til alt det, der skal undtages, synes jeg også, at vi har været omkring det i teksten. For jeg deler fuldstændig hr. Rasmus Jarlovs bekymringer, i forhold til at statens forhandlingsposition selvfølgelig ikke skal svækkes. Der kan være hensyn til rigets sikkerhed, databeskyttelse og andet; det er klart.

Kl. 12:26

Anden næstformand (Jeppe Søe):

Ordføreren.

Kl. 12:26

Rasmus Jarlov (KF):

Tak for det. Det forklarer jo så en del af debatten her, kan man sige, for så var det måske været sådan, at vi talte lidt forbi hinanden i 2017-18, hvor der blev lagt nogle intentioner ind i det, som måske ikke nødvendigvis har været SF's intentioner. Jeg kan jo ikke forestille mig, at SF skulle have nogen intentioner om, at det skal koste milliardbeløb at administrere, eller at der skal være alle mulige andre ting, der bliver lagt frem, som man ikke kan stå inde for bliver lagt frem. Det synes jeg på en eller anden måde giver sig selv, og jeg synes også, at SF har skrevet det i beslutningsforslaget.

Derfor kan vi stemme for forslaget, men altså vel vidende – og nu tror jeg, det er fjerde gang, jeg siger det – at der selvfølgelig er en debat efterfølgende om, præcis hvad det er, man lægger frem. Og i den debat er der så mulighed for at tage højde for de indvendinger, der kan være, for også at undgå, at det bliver en kæmpe administrativ byrde for statsadministrationen.

Kl. 12:27

Anden næstformand (Jeppe Søe):

Tak til ordføreren. Og når jeg kigger rundt i salen, skal vi ned til hr. Mikkel Bjørn fra Dansk Folkeparti.

Kl. 12:27

(Ordfører)

Mikkel Bjørn (DF):

Tak for det. I Dansk Folkeparti er vi fortalere for mere åbenhed helt generelt. Senest har vi foreslået, at der skal nedsættes et udvalg, der skal komme med et forslag til en revision af offentlighedsloven med henblik på at fremme mere åbenhed og gennemsigtighed i den offentlige forvaltning. Derfor virker det her forslag også umiddelbart som en god idé, for selvfølgelig skal der være fuld offentlighed om regeringens økonomiske beregninger – det er selve forudsætningen for, at vi kan træffe beslutninger på et oplyst grundlag her i Folketinget.

For nylig har vi så set, hvordan en del topøkonomer satte store spørgsmålstegn ved Finansministeriets beregninger af effekten på arbejdsudbuddet ved at afskaffe store bededag som helligdag. Vi kan derfor sagtens se idéen i, at økonomer uden for Finansministeriet skal have bedre adgang til økonomiske beregninger og de forudsætninger, der ligger til grund herfor.

Vi støtter derfor umiddelbart op om intentionerne i det her forslag og afventer udvalgsbehandlingen. Tak for ordet.

Kl. 12:28

Anden næstformand (Jeppe Søe):

Der er ingen korte bemærkninger, og dermed siger vi tak til ordføreren. Sidste ordfører på talerstolen er ordføreren for forslagsstillerne, hr. Sigurd Agersnap fra Socialistisk Folkeparti. Værsgo.

Kl. 12:29

(Ordfører for forslagsstillerne)

Sigurd Agersnap (SF):

Tak for det, formand. Og tak for debatten. Jeg synes, det har været en god debat. Måske skal man starte med at takke for det, vi selvfølgelig er enige om. Åbenhed er godt, åbenhed er sundt, blev der sagt fra Socialdemokratiets side heroppe på talerstolen, og det er vi jo enige om. Det skal man ikke nødvendigvis altid tage for givet, men det er godt, at vi alle sammen er enige om det.

Så vil jeg med samme citat parafrasere Konservatives indlæg og sige: Debat er også godt, debat er også sundt. Der er jo noget godt i at styrke debatten og lægge data og beregninger frem, som gør, at vi rykker derhen, hvor vi debatterer det, der er centralt for de politiske beslutninger. Og i forhold til rigtig mange politiske beslutninger er det centrale økonomiske beregninger. Det gælder på Finansministeriets område, det gælder på Transportministeriets område, det gælder på stort set alle politiske områder, vi har herinde.

De økonomiske beregninger har en kæmpestor betydning for den politik, der bliver ført, og det tror jeg egentlig også vi er enige om. Derfor synes jeg, det er ekstra vigtigt, at vi har en debat om, hvordan vi kan sikre en mere faglig debat og en større åbenhed omkring de økonomiske beregninger, som er så afgørende. Og der må man jo sige, at tale er sølv, handling er guld. Og selv om man selvfølgelig skal kvittere for de forbedringer, der er sket, siden det her forslag sidst blev fremsat, i 2017 – for der er sket forbedringer, og de har også været oppe i debatten – så mener vi stadig væk, at der er lang vej endnu.

Vi kan offentliggøre mere, og det vil kvalificere de politiske beslutninger. Og vi er af den overbevisning, at det også kan gøres på en måde, der ikke kræver et kæmpe ressourcetræk i embedsapparatet. Det har vi prøvet at beskrive i det her beslutningsforslag, og jeg vil for bare lige at præcisere det læse højt, hvad det er, vi reelt foreslår:

»Folketinget pålægger regeringen inden udgangen af 2023 at tage de nødvendige initiativer, der sikrer, at de økonomiske beregninger og forudsætningerne herfor, der ligger til grund for lovforslag, aktstykker, regeringsudspil, politiske aftaler og politiske forlig m.v., offentliggøres.«

Det er en meget bred formulering. Det er en formulering, som kan rumme rigtig mange af de forskellige forslag, som har været oppe i debatten. Og derfor synes jeg også, at det, som det samlet set må handle om for Folketinget, er at se på, hvordan vi kan sikre mere åbenhed. Hvis ikke man synes, det er at offentliggøre standarder for beregningerne, så synes jeg, man må komme med et andet svar i forhold til den større åbenhed.

Jeg vil ikke stå heroppe og afvise, at vi kan lande en tekst i udvalgsarbejdet, som kan rumme det her. Det synes jeg er fint at prøve at afsøge. Men for os er det centralt, at det også er noget, der leder til større åbenhed, også om de konkrete lovforslag. Det vil sige, at det ikke kun er generelle betragtninger eller generelle bemærkninger om regneprincipperne, men også nede i forhold til de konkrete vurderinger. Det skal selvfølgelig ske efter standarder, som Konservatives ordfører også sagde, men det skal ske ud fra den antagelse, at udgangspunktet er åbenhed, og at der så vil være nogle ting, som der på grund af rigets sikkerhed eller andet ikke kan være åbenhed omkring.

Jeg vil til sidst bare sige, at det her er en debat, som jeg og vi i SF mener at vi skal have løbende, og som vi er nødt til at tage for at styrke den samlede åbenhed om lovforslagene. Det er også Alternativets og Enhedslistens overbevisning, og jeg skal hilse fra dem og sige, at de støtter beslutningsforslaget.

Kl. 12:32

Anden næstformand (Jeppe Søe):

Der er ikke nogen, der har bedt om ordet, så vi siger tak til ordføreren for forslagsstillerne.

Forhandlingen er hermed afsluttet.

Jeg foreslår, at beslutningsforslaget henvises til Finansudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

8) 1. behandling af beslutningsforslag nr. B 77:

Forslag til folketingsbeslutning om demokratisering af støtten til ngo’er og større gennemsigtighed i finanslovsbevillinger.

Af Mikkel Bjørn (DF) m.fl.

(Fremsættelse 15.03.2023).

Kl. 12:32

Forhandling

Anden næstformand (Jeppe Søe):

Forhandlingen er åbnet, og den første, der får ordet, er finansministeren.

Kl. 12:33

Finansministeren (Nicolai Wammen):

Tak for det. Dansk Folkeparti har fremsat et beslutningsforslag om det, man kalder demokratisering af støtten til ngo'er og større gennemsigtighed i finanslovsbevillinger. Forslagsstillerne ønsker at pålægge regeringen, at ethvert parti i Folketinget kan få del i en andel af finanslovsbevillingen til ngo'er og indkalde til forhandlinger om et loft over bevillingerne, inden finanslovsforslaget for 2024 fremsættes. Derudover ønskes et bilag til finansloven om ngo'er. Jeg tror, at det her er lidt vigtigt at sige, at bevillinger til ngo'er fastsættes på finansloven, ligesom andre beslutninger bliver truffet på finansloven. Det er noget, der bliver forhandlet med Folketingets partier, og de partier, der tager ansvar for at være en del af en finanslov, har også mulighed for at forholde sig til de bevillinger, der er, for så vidt angår ngo'er. Forhandlingsparterne er i sagens natur velkommen til at komme med deres forslag i løbet af forhandlingerne og fremføre deres synspunkter dér.

I al stilfærdighed vil jeg sige, at regeringen her i slutningen af april jo har indgået en meget bred finanslovsaftale med bl.a. Dansk Folkeparti, og det er jeg glad for at vi kunne mødes om. Der foregik det jo, som det altid gør i en finanslovsforhandling, sådan, at Dansk Folkeparti kom med de ønsker, der var vigtige for Dansk Folkeparti, at så forhandlede man bl.a. den del, og at vi til sidst kunne blive enige, en række partier, om en samlet finanslov, hvor også Dansk Folkeparti fik indflydelse, fordi man tog ansvar for helheden, mens partier, der ikke er en del af finansloven, ikke kan få mulighed for at bruge af de midler, som andre partier er med til at skaffe.

Det var det. Og, ja, bare for en god ordens skyld vil jeg sige, at vi fra regeringens side ikke kan støtte beslutningsforslaget.

Kl. 12:35

Anden næstformand (Jeppe Søe):

Der er først en kommentar fra hr. Mikkel Bjørn, Dansk Folkeparti.

Kl. 12:35

Mikkel Bjørn (DF):

Tak for det. En af udfordringerne i forhold til det her er jo også, at nogle af de organisationer, som får støtte som ngo, ikke får det direkte på finansloven, men får det som puljer og puljemidler. Jeg tror eksempelvis, at KVINFO er et af eksemplerne på en organisation, som får støtte ad den vej. Så det er jo ikke kun finansloven, vi taler om her.

Kl. 12:35

Anden næstformand (Jeppe Søe):

Ministeren.

Kl. 12:35

Finansministeren (Nicolai Wammen):

Det er jo rigtigt, at vi har forskellige muligheder for, at ngo'er kan opnå økonomisk støtte. Det er puljer under forskellige ministerier. Men derudover er det jo også sådan, at man i forbindelse med finanslovsforhandlinger kan komme fra de politiske partier med forslag, også til ngo'er, man ønsker at støtte. Det er jo der, man så skal komme med sine forslag, og så må det jo indgå i en helhed.

Sådan som jeg i hvert fald forstår Dansk Folkepartis forslag her, skal det være sådan, at selv om man ikke er en del af en finanslovsaftale og selv om man ikke tager ansvar for den samlede økonomi og for landets husholdningsregnskab, skal man alligevel have lov at bruge nogle af pengene. Det synes jeg måske ikke er en særlig sund måde at lave finanslove på.

Kl. 12:36

Anden næstformand (Jeppe Søe):

Spørgeren.

Kl. 12:36

Mikkel Bjørn (DF):

Det, vi også beder om med det her beslutningsforslag, er jo sådan set også bare en åbenhed om, hvordan midlerne bliver brugt, sådan at befolkningen derude har et overblik over, hvordan deres skattekroner bliver forvaltet. Er der organisationer, som de måske slet ikke er enige med politisk? Det kunne eksempelvis være Mellemfolkeligt Samvirke, der får, tror jeg, over 100 mio. kr., som de finansierer. Det fortjener befolkningen da en indsigt i, altså om der sidder politikere og bruger deres penge på den ene eller den anden måde og på en måde, som ikke er i overensstemmelse med deres politiske holdninger.

Kl. 12:37

Anden næstformand (Jeppe Søe):

Ministeren.

Kl. 12:37

Finansministeren (Nicolai Wammen):

Jeg mener bestemt, at der er stor åbenhed om de beslutninger, der bliver truffet. Altså, jeg kan eksempelvis nævne, at da vi netop indgik finanslovsaftalen, var der jo en liste over initiativer, som er en del af den, og hvor man som borger kan gå ind at se hvert enkelt punkt. Derudover offentliggør ministerierne jo, hvad man bruger sine midler på, herunder også til ngo'er. Så jeg synes, der er en meget høj grad af åbenhed, og sådan skal det også være.

Kl. 12:37

Anden næstformand (Jeppe Søe):

Dermed tak til ministeren. Der kom nu i dette sekund et ønske om en kort bemærkning. Det var lige på et hængende hår. Hr. Dennis Flydtkjær, Danmarksdemokraterne.

Kl. 12:38

Dennis Flydtkjær (DD):

Jeg beklager, at jeg trykkede mig ret sent ind, så det var ikke formandens fejl. Jeg vil egentlig bare høre, om finansministeren ikke kan bekræfte, at Dansk Folkeparti, når man er med i en finanslovsaftale, jo så netop har sagt ja til bevillingerne til ngo'er og den fordeling, der er i det. For jeg er jo enig med finansministeren i, at det vel netop er i forbindelse med en finanslovsaftale, man som parti skal dykke ned i, hvad det er, rammen skal være, hvad kriterierne skal være, om man ønsker mere transparens og åbenhed om, hvad pengene går til, og at man i sådan en aftale også skriver ind, hvis man senere gerne vil involveres, når pengene skal udmøntes. Så jeg ville bare høre, om finansministeren ikke kan bekræfte, at det har Dansk Folkeparti jo netop ikke gjort i forbindelse med den her aftale.

Kl. 12:38

Anden næstformand (Jeppe Søe):

Ministeren.

Kl. 12:38

Finansministeren (Nicolai Wammen):

Jeg tror, jeg vil sige det på den måde, at man, når man er med i en finanslovsaftale, jo så er med i den samlede aftale. Så vil der for partierne typisk være noget, man er særlig glad for, og måske også noget, man hellere havde undværet. Men det er jo en del, hvor alle – om jeg så må sige – giver og tager, og en del af det, man får ud af at være med i en finanslov, er, at man kan målrette midler til ting, som man som parti synes er meget vigtige. Det havde bl.a. Dansk Folkeparti lejlighed til.

Men det er jo rigtigt, som hr. Dennis Flydtkjær også påpeger, at man, når man er en del af en finanslov, så ikke alene får lejlighed til at pege på det, man selv synes er vigtigt, men at man så også tager ansvar for den samlede finanslov. Og det er jo præcis også derfor, jeg synes, det ville være en dårlig idé, hvis man gjorde det, der ligger i det forslag, som Dansk Folkeparti har fremsat, nemlig at partier, som ikke tager ansvar for den samlede finanslov, alligevel skal være med til at bruge penge i den.

Kl. 12:39

Anden næstformand (Jeppe Søe):

Så kan jeg sige tak til ministeren. Den første ordfører på talerstolen er hr. Benny Engelbrecht fra Socialdemokratiet. Værsgo.

Kl. 12:39

(Ordfører)

Benny Engelbrecht (S):

Tak, formand. Tak til Dansk Folkeparti for med dette beslutningsforslag at give os lejlighed til at debattere emnet. Det er jo lidt i fortsættelse af det forrige forslag, nemlig om mere åbenhed, i hvert fald er det det, som det ene af delelementerne handler om. Det er sammensat af flere delelementer, og jeg er bevidst om, at vi skal tage stilling til den samlede pakke, men jeg ønsker i første omgang lige at behandle elementerne hver for sig.

Med forslaget foreslår Dansk Folkeparti bl.a., at der i forbindelse med finansloven offentliggøres en samlet liste over bevillinger til ngo'er, og jeg kan se, at blandt andre hr. Morten Messerschmidt fra Dansk Folkeparti tidligere har haft interesse i netop sådan en liste, og at hr. Morten Messerschmidt i den forbindelse af flere omgange har bedt Finansministeriet om at udarbejde en sådan, som så efterfølgende er leveret, og som man i dag kan finde offentligt tilgængeligt på Folketingets hjemmeside, og det er i øvrigt et ganske digert lille værk, som bliver udarbejdet i den forbindelse.

Det er jo egentlig ganske fornuftigt og ganske nyttigt at have sådan en åbenhed. Jeg er godt klar over, at man godt kan bore ned i finansloven og læse det, hvis man går ned i de enkelte paragraffer og prøver at botanisere i det. Men sådan en oversigt gør det mere forståeligt, og derfor kan jeg også godt se formålet med at få skabt sådan et overblik. Jeg kan imidlertid ikke se behovet for, at vi skulle lovgive for at sikre det. Intentionen fejler egentlig ikke noget. Efter min mening er det bare lidt overdrevet, at vi skal i Folketingssalen med det. Derfor opfordrer Socialdemokratiet i stedet for til, at vi i regi af Finansudvalget gør det til en fast praksis, at Finansudvalget efter indgåelse af en aftale om en finanslov sender en forespørgsel til Finansministeriet om at få sådan en liste udarbejdet og offentliggjort. Der er en tilsvarende fast praksis, når det handler om at forespørge om en oversigt over gældende forlig.

Med beslutningsforslaget foreslår Dansk Folkeparti også, at hvert parti kan fordele en andel af finanslovens bevillinger til ngo'er svarende til den andel af mandater, partiet besidder i Folketinget. I Socialdemokratiet mener vi, at man har nogle gode demokratiske praksisser og processer for, hvordan man forhandler her i Folketinget, og jeg betragter det faktisk ovenikøbet som ganske rimeligt, at det er de partier, som er med til at tage ansvar ved at træde ind i forhandlingerne, og som er villige til at indgå et kompromis, som også efterfølgende er med til at dele ud af bevillingerne.

Men lad os bare kort forestille os en situation, hvor Dansk Folkepartis forslag havde gjort sig gældende under de finanslovsforhandlinger, som netop er afsluttet. Hvad ville konsekvenserne have været af det? kan man tænke. Ja, det ville bl.a. have betydet, at partier som f.eks. Det Konservative Folkeparti, Nye Borgerlige og Danmarksdemokraterne skulle have haft glæden af at uddele midler, uden at partierne i øvrigt havde taget ansvar for finansloven, og det ville så samtidig have fået den konsekvens, at Dansk Folkeparti, som jo satte sig ved forhandlingsbordet og bidrog konstruktivt – og tak for det – og bliver en del af finanslovsaftalen, i givet fald ikke ville have haft lige så stor indflydelse på de midler, der blev afsat i finansloven.

Om det er demokratisk, kan jo altid diskuteres, men det er næppe rimeligt. Jeg er af samme holdning, når det kommer til at lovgive om et loft for bevillingerne. Jeg mener helt oprigtigt, at den eksisterende praksis fungerer ganske godt. Jeg synes, det er mest rimeligt, at det er de partier, som indgår i forhandlingerne, som også er med til at beslutte, hvor mange penge der skal uddeles, uden yderligere begrænsninger. Det er helt standard og praksis, og jeg kan ikke umiddelbart se en grund til, at den praksis skal ændres, hvad angår uddeling af bevillinger til ngo'er.

Når jeg nu har behandlet de enkelte dele hver for sig, er det tid til at summere op. Konklusion på det er, at vi afviser forslaget, men at vi vil opfordre til, at vi i Finansudvalget drøfter muligheden for at indføre den her faste praksis om at bede Finansministeriet om at udarbejde den oversigt, som omtales i beslutningsforslaget. Tak.

Kl. 12:44

Anden næstformand (Jeppe Søe):

Hr. Mikkel Bjørn, Dansk Folkeparti.

Kl. 12:44

Mikkel Bjørn (DF):

Tak for det. Det her forslag er jo fremsat, fordi det ikke bare handler om en prioritering af bestemte ting i vores samfund ligesom så meget andet på finansloven, men det handler om en finansiering af organisationer, som langt hen ad vejen agerer som politiske aktører ude i samfundet.

Mellemfolkeligt Samvirke, som i virkeligheden er et godt eksempel, modtager, tror jeg, omkring 150 mio. kr. om året af Danida, og de fører eksempelvis kampagne for, at det skal være lettere at kunne få dansk statsborgerskab i Danmark. Altså, det er jo organisationer, som kører en klar politisk dagsorden for nogle skatteyderes penge, som måske ikke er enige i den dagsorden. Det er derfor, vi synes, at det her er noget andet, og det er derfor, vi synes, at alle partier som folkets repræsentanter selvfølgelig fortjener at få indflydelse på, specifikt hvordan deres midler fordeles til organisationer, som bedriver politik for deres penge. Det er i virkeligheden det, det handler om.

Kl. 12:44

Anden næstformand (Jeppe Søe):

Ordføreren.

Kl. 12:44

Benny Engelbrecht (S):

Når det kommer til spørgsmålet om at have en åbenhed om, hvem der modtager bevillinger, og hvad de bevillinger bruges til, så synes jeg, det er et utrolig fornuftigt forslag at have den åbenhed, altså i virkeligheden have den her oversigt, som Dansk Folkeparti via spørgsmål på almindelig del tidligere har været med til at bidrage til. Det giver en god indsigt, og det er meget lettere at slå op her frem for at skulle botanisere ned i de enkelte delparagraffer på finansloven for at finde frem til de her tal. Så der er fuld opbakning til at gøre det. Der er bare ikke nogen grund til at lovgive om det.

Med hensyn til spørgsmålet om, om der så er nogle bestemte organisationer, der skal have penge eller ej, så er det jo op til de bevilgende instanser og de partier, som er med til at beslutte noget sådant, om man vil give bevillingerne eller ej. Og i den forbindelse kan åbenheden i hvert fald være ganske fornuftig i forhold til at skabe transparensen. Man skal så også huske, at hvis man f.eks. formidler inden for Danidas område, er der også meget strenge krav til, at man kun bruger meget begrænset af de midler til administration.

Kl. 12:46

Anden næstformand (Jeppe Søe):

Spørgeren.

Kl. 12:46

Mikkel Bjørn (DF):

Tak for det. Ordføreren nævner i sin tale, at der allerede er en vis åbenhed om det her. Men så forstår jeg ikke, hvorfor man synes, det er et problem, at vi foreslår at tilføje et bilag til finansloven specifikt over, hvilke politiske organisationer der får støtte på finansloven. For så vil det være meget let tilgængeligt for alle borgere at se, om de eksempelvis som mennesker, der stemmer på Dansk Folkeparti, Liberal Alliance eller noget andet, er med til at finansiere en underafdeling af Enhedslisten.

Kl. 12:46

Anden næstformand (Jeppe Søe):

Ordføreren.

Kl. 12:46

Benny Engelbrecht (S):

Det er jo sådan set værd at indikere, at når der ligger sådan et udmærket bilag, som kan skaffes ved, at Finansudvalget stiller et spørgsmål på almindelig del, så lad os da gøre det. Jeg synes, det er ganske fint at have det som en fast praksis. Det kan vi jo drøfte i udvalgsbehandlingen af det her forslag. Det er jo som bekendt sådan, at vi bl.a. i Finansudvalget har et standardiseret spørgsmål, der bliver stillet efter hvert valg, hvor man spørger den til enhver tid siddende finansminister om, hvad for nogle forlig der gælder. Og sådan en praksis kan vi også have, når det gælder det her. Det er der ikke nogen grund til at lovgive om.

Kl. 12:47

Anden næstformand (Jeppe Søe):

Tak til ordføreren. Den næste ordfører er hr. Torsten Schack Pedersen fra Venstre.

Kl. 12:47

(Ordfører)

Torsten Schack Pedersen (V):

Beslutningsforslaget vil pålægge regeringen at tage en række initiativer i forbindelse med finanslovsforhandlingerne. Lad mig sige, at jeg synes sådan set, den måde, vi forhandler finanslov på i dag, er ganske fornuftig, og det er for mig helt naturligt, at det er de partier, der bliver siddende ved forhandlingsbordet og indgår en aftale, som træffer beslutning om, hvordan finanslovens midler skal prioriteres. Så det, at man på forhånd siger, at en del af midlerne i finansloven er reserveret til de forskellige folketingsgrupper afhængig af størrelsen, og at man så kan dele de penge ud uden at skulle tage ansvar for finansieringen, synes jeg er at gå for vidt. Hvis man vil være med til at fordele pengene, må man også tage ansvar for at finde dem. Så den model, der bliver lagt frem, synes jeg er ganske forkert. Vil man have indflydelse, må man også tage ansvaret.

Men lad mig sige: Det er jo ikke, fordi det ikke er muligt at bringe gode forslag ind, hvad enten det er små projekter, eller det handler om ngo'er. Det ser vi hvert eneste år i forbindelse med finansloven og også ved dette års finanslovsaftale. Historisk set afslører jeg nok ikke nogen statshemmeligheder, tror jeg, ved at sige, at Dansk Folkeparti har været bannerfører for, at Fregatten Jylland – det er så ikke en ngo, men et projekt – blev finansieret over finansloven, men hvis vi skal over i ngo-afdelingen, tror jeg også, der vil være en dyrevelfærdsorganisation eller to, der vil sende mange varme tanker til Dansk Folkeparti i forbindelse med finanslovsforhandlinger, hvor partiet igennem årene har sikret ekstra midler til ngo'er inden for dette område. Så det er muligt for de partier, der bliver siddende omkring bordet, at være med til at påvirke, hvem der skal have, og hvem der ikke skal have.

De øvrige elementer omkring et loft over, hvor meget en enkelt organisation kan modtage, kommer jeg heller ikke til at bakke op om. Der er jo også sådan nogle helt praktiske udfordringer i det. Altså, det ville jo være mærkeligt, hvis en organisation, der på lige vilkår med andre søgte om midler i en pulje til et formål, hvor organisationen skal kunne levere det ønskede resultat, som vi politisk har besluttet at man kan søge om midler til at levere, fik at vide, at organisationen desværre har modtaget for meget i støtte fra andre midler, sådan at den pågældende organisation nu ikke kan få lov til at få en andel i den konkrete pulje. Det tror jeg vi ville synes var en underlig form for ligebehandling.

Jeg kan jo godt forstå, at der nogle gange er nogle, man ikke er så begejstret for. Jeg husker en historie, jeg tror, det er over 10 år siden, hvor man fra Finansudvalgets side skulle fordele tips- og lottomidlerne. Der faldt jeg over en organisation, som jeg havde et meget, meget anspændt forhold til, og jeg forsøgte faktisk at høre, om man ikke bare kunne tage dem af, for jeg mente, det var helt urimeligt, at den pågældende organisation skulle have støtte. Nej, det kunne man ikke, for vi lever i et retssamfund, og den pågældende organisation, uanset hvad jeg måtte synes om den, levede op til de krav og kriterier, og dermed havde de på lige vilkår med alle mulige andre også krav på at blive tilgodeset, når der var penge til det. Jeg tror sådan set, det er meget godt, at der er opgaver, hvor vi siger, at vi beskriver rammerne og formålene, og så må organisationer søge på de vilkår, for så handler det ikke om at skulle gøre sine hoser grønne hos politikerne. Så handler det alene om, om man kan leve op til kravene. I forhold til at skabe overblik over, hvilke organisationer der modtager midler og hvor meget, synes jeg, det er ganske fornuftigt, og den mulighed forefindes jo allerede i dag, som Socialdemokratiets finansordfører så fint redegjorde for. Og jeg synes jo ikke, at vi skal nedgøre vores egne parlamentariske virkemidler ved at sige, at alting skal lovgives og reguleres, når man som medlem af Folketinget igennem Folketingets Finansudvalg jo har mulighed for at stille præcis det spørgsmål og få præcis de oplysninger, man beder om.

Hvis vi i Finansudvalget kan sige, at det sådan bliver standard, så er det da fint nok, men det skal jo heller ikke være sådan, at fordi der er et spørgsmål, man synes er særlig vigtigt, så skal der være lovgivningsmæssig hjemmel til, at det automatisk bliver stillet. Så må vi altså som parlamentarikere også passe vores arbejde og sørge for at stille de spørgsmål, som vi mener er relevante at få frem. Jeg synes, det er helt legitimt at få de her oplysninger frem, og der er jo så også bevis for, at spørgsmålet har været stillet tidligere og selvfølgelig også er blevet fyldestgørende besvaret. Så vi kan samlet set ikke støtte beslutningsforslaget.

Kl. 12:52

Anden næstformand (Jeppe Søe):

Hr. Mikkel Bjørn, Dansk Folkeparti.

Kl. 12:52

Mikkel Bjørn (DF):

Tak for det. Ordføreren bruger et udtryk i sin tale, nemlig kravet om at blive tilgodeset. Jeg vil bare høre, om ordføreren virkelig mener, at man har krav på at blive tilgodeset for skatteydernes penge, hvis man fører politik for skatteydernes penge. Altså, hvorfor er det, at mennesker, der ikke er enige med eksempelvis meget venstreorienterede ngo'er, skal være med til at finansiere en underafdeling af Enhedslisten, der mener, at vi skal tage imod flere indvandrere, føre en lempelig asylpolitik, give flere statsborgerskaber, eller hvad det nu måtte være? Og kan ordføreren nævne nogle sådan mere national-borgerlige  ngo'er, som også får støtte på finansloven?

Kl. 12:53

Anden næstformand (Jeppe Søe):

Ordføreren.

Kl. 12:53

Torsten Schack Pedersen (V):

Jeg synes jo, det er væsentligt, at vi vedstår os vores politiske ansvar. Og hvis der er puljer, som kan søges, og som ordføreren mener er forkerte, så drejer det sig jo om, at man må ændre kriterierne. Men hvis en organisation lever op til de krav, som er politisk bestemt, skal det jo ikke være en politisk afvejning af, om det er en organisation, som man i øvrigt synes godt om eller ikke bryder sig om. Så må man jo tage det politiske ansvar, det er, på sig, og hvis man mener, at der skal lægges andre kriterier til grund, så må man ændre dem.

Kl. 12:53

Anden næstformand (Jeppe Søe):

Spørgeren.

Kl. 12:53

Mikkel Bjørn (DF):

Det var egentlig også i forhold til det, finansministeren sagde – ikke fordi du skal stå til ansvar for det. Men det var det her med, at der allerede er åbenhed omkring støtte til ngo'er. Jeg kan huske, og det er altså ikke mere end et par måneder siden, at jeg sad og prøvede at dykke ned i, hvor mange penge eksempelvis KVINFO fik af den danske stat, og det var dybt, dybt besværligt at gennemskue. Og det kan godt være, at jeg ikke har haft adgang til et eller andet dokument, som finansministeren henviser til, men jeg har svært ved at tro det. For det er noget, der ligger fordelt i alle mulige små puljer rundtomkring i statsbudgettet, og det, der gør det uigennemskueligt, og det er derfor, vi gerne vil have fuld og direkte adgang til de her ting.

Kl. 12:54

Anden næstformand (Jeppe Søe):

Ordføreren.

Kl. 12:54

Torsten Schack Pedersen (V):

Men mig bekendt er der jo intet, der forhindrer Dansk Folkepartis ordfører i at stille det spørgsmål til finansministeren og bede om en komplet oplysning om, hvor mange offentlige midler der er tilført den ene eller den anden organisation. Så det var et spørgsmål om, om vi virkelig skal lovgive om, hvilke spørgsmål der egentlig skal belyses, i stedet for at vi passer vores parlamentariske arbejde og stiller de spørgsmål til de ministre om de emner, som vi mener er relevante. Og jeg synes, det er helt relevant at få belyst, hvor meget de forskellige modtager, og det har man fuld mulighed for i dag som medlem af Folketinget.

Kl. 12:55

Anden næstformand (Jeppe Søe):

Tak til ordføreren. Næste ordfører er hr. Henrik Frandsen, Moderaterne.

Kl. 12:55

(Ordfører)

Henrik Frandsen (M):

Tak for ordet, hr. formand, og tak til Dansk Folkeparti for dette beslutningsforslag, som jo egentlig er todelt, ja, man kunne næsten sige tredelt, for der er også noget om et loft. Dels handler det om et ønske om at demokratisere den statslige støtte til ngo'er, dels handler det om større gennemsigtighed i de finanslovsbevillinger, der gives til ngo'er. Forslagsstillerne ønsker at sikre en demokratisk fordeling af skatteydernes penge. Dette skal ske ved at lade partierne fordele en andel af finanslovens bevillinger til ngo'er m.v. svarende til den andel af mandater, som partiet opnåede ved seneste folketingsvalg. Forslagsstillerne siger endvidere, at det er bekymrende, at nogle organisationer har tætte bånd til bestemte politikere, bl.a. fordi organisationerne ofte ledes af tidligere politikere.

For mig – det er jeg bare nødt til at sige – virker det selvmodsigende, at vi skulle tage politikken ud af organisationerne ved efter størrelse at lade partierne få en pose penge og dele ud af til organisationerne. I min verden vil det virke lige modsat, altså give mere politisering af organisationerne. Jeg er også nødt til at påpege det problematiske i, at det skal være de politiske partier, der skal veje og vurdere og organisationerne og beslutte, hvem der skal have støtte, og hvem der ikke skal. Jeg tvivler faktisk på, at alle partier har ressourcerne til sådan en opgave.

Jeg vil gerne være med til at diskutere, om der skal være mere gennemsigtighed i finanslovsbevillinger til ngo'er, og om vi kan gøre mere i den henseende. Men som jeg har sagt tidligere i dag og i en anden sammenhæng, skal der også være mening i det, vi laver. Ligefrem at lovgive om det, når det er muligt at få den liste udarbejdet, bare ved at Finansudvalget beder om det, synes jeg måske også er at gå lige vidt nok. Det er også sådan, at vi allerede i dag har en række parlamentariske redskaber, som vi kan benytte os af, og det er også dem, som Socialdemokratiets finansordfører har henvist til er blevet brugt i tidligere sammenhænge. Så systemet virker langt hen ad vejen, og efter min overbevisning virker systemet faktisk, som det skal.

Støtte til ngo'er skal gives ud fra en helhedsvurdering og ikke ud fra politiske interesser. Vi skal ikke opfinde processer, blot fordi vi kan opfinde processer. Moderaterne støtter derfor ikke beslutningsforslag nr. B 77.

Kl. 12:58

Anden næstformand (Jeppe Søe):

Dermed tak til ordføreren. Næste ordfører er hr. Dennis Flydtkjær fra Danmarksdemokraterne.

Kl. 12:58

(Ordfører)

Dennis Flydtkjær (DD):

Som nævnt er det her et forslag fra Dansk Folkeparti om en demokratisering af støtten til ngo'er og en større gennemsigtighed i finanslovsforhandlingerne. Jeg forstår egentlig godt, hvorfor man har fremsat forslaget. Jeg har selv været udviklingsbistandsordfører på et tidspunkt, hvor jeg også kunne se, at man som parlamentariker havde meget lidt indflydelse på, hvad pengene gik til, og det var ret svært at gennemskue, hvor pengene blev brugt. Så jeg anerkender sådan set det problem, man prøver på at løfte, men er ikke helt enig i løsningsmodellen.

I Danmarksdemokraterne ønsker vi også, at der kommer en større transparens, så man kan se, hvad pengene bliver brugt på, at der er tydeligere dokumentation for, hvem der får dem, men sådan set næsten også vigtigst af alt, at der bliver en større grad af effektmåling af, hvad man så har fået ud af pengene. Altså, vi har jo haft udviklingsbistand nu i rigtig mange årtier, og det er jo nok ret begrænset, kan man se, hvad effekten har været af det.

Ligesom Moderaternes ordfører studsede jeg også lidt over en formulering, der er i beslutningsforslaget, hvor man siger:

»I det hele taget er det ude af trit med tiden, at det offentlige skal finansiere alle disse organisationer. Det skaber tilmed et afhængighedsproblem.«

Men som jeg læser forslaget, vil man stadig væk, hvis det fremover bliver mandattallet, der skal afgøre støtten, være afhængig af den offentlige støtte. Så er man bare afhængig af politikernes støtte, og så bliver det vel endnu mere politiserende ngo'er, og det er jo det, man nævner man gerne vil kæmpe imod – og jeg er sådan set enig i, at det er et problem. Men det er vel først, når det er politiske partier, der gør det, man bliver politiseret. Det tror jeg heller ikke nødvendigvis er det, Dansk Folkeparti ønsker.

Så vi er ikke enige i, at man bør fordele det efter mandattallene. Vi synes sådan set, at det er fornuftigt, at man gør det i politiske aftaler, finansloven eller underaftaler om udviklingsbistanden. Det synes vi da er en god måde, hvor man kan sætte nogle rammer af og derved også sikre, at man får en større involvering som politiker. Altså, det peger jo egentlig på os selv: Vi skal være bedre til at sætte nogle krav ind i aftalerne om, at vi gerne vil have mere transparens i, hvad der bliver brugt penge på, at vi gerne vil have en tydeligere dokumentation, at der skal være en større grad af effektmåling på det, og at vi gerne vil involveres, når pengene så skal bruges. Jeg tror, vi som politikere bredt set i Folketinget har været for dårlige til at få lavet den prioritering. Det er jo netop her for nylig i en finanslov, som Dansk Folkeparti selv er med i, og som skal udmøntes på mandag, man skal sætte de her krav ind om, hvordan pengene skal bruges, så man får indflydelse på, hvem der får pengene. Det må være måden, vi gør det på, altså at vi politikere stiller krav, hvis vi er med en aftale om, hvordan pengene skal bruges efterfølgende. Så jeg er enig i problemstillingen, og at man skal have større transparens, gennemsigtighed, dokumentation og effektmåling, men at det skal være mandattallet, der fremover skal fordele midlerne, synes vi ikke er måden at gøre det på.

Kl. 13:01

Formanden (Søren Gade):

Tak for det. Der er en enkelt kort bemærkning, og jeg giver nu ordet til hr. Mikkel Bjørn, Dansk Folkeparti. Værsgo.

Kl. 13:01

Mikkel Bjørn (DF):

Det er fuldstændig rigtigt, hvad ordføreren siger, altså at vi i Dansk Folkeparti helst så, at mange af de organisationer slet ikke fik nogen støtte. Nu er udfordringen bare, at der er bred opbakning i Folketinget til, at de her organisationer på trods af deres meget tydelige politiske virke – meget ofte langt til venstre for den politiske midte – skal have støtte.

Der er det jo sådan set bare, at vi med det her beslutningsforslag ønsker at gøre det åbenlyst og tydeligt for borgerne derude, hvad det er for nogle organisationer, der får støtte, og på hvilken baggrund, og så stille de politikere, som bakker op om bestemte bevillinger på den ene eller den anden baggrund, til ansvar.

Det havde jeg da håbet på at Danmarksdemokraterne ville bakke op om, sådan at danskerne, hvad skal man sige, meget konkret kunne have hånd i hanke med, om de som venstreorienterede eller højreorienterede er med til at finansiere såkaldt ikkestatslige organisationer, som agerer politisk.

Kl. 13:02

Formanden (Søren Gade):

Ordføreren.

Kl. 13:02

Dennis Flydtkjær (DD):

Nu er der jo tre elementer i beslutningsforslaget; jeg skulle nok have gjort mere ud af det sidste element, som hr. Mikkel Bjørn spørger til nu, altså det her med, at man skal lave en liste eller lave mere offentlighed om det. Den del støtter vi faktisk.

Det synes jeg da er ganske udmærket, altså at man bliver mere åbne for, at befolkningen også kan se, om Mellemfolkeligt Samvirke får 150 mio. kr., eller hvor meget Folkekirkens Nødhjælp får osv., og hvad de bliver brugt på, også i forhold til forskellige lande. Det synes jeg da er en positiv del.

Men det, vi ikke er enige i, er det der med, at det skal være mandattallet, der fordeler det. Og så er det jo i en finanslov, at man også kan være med til at sige, at det her skal være mere tydeligt; stille krav om, at der fast skal komme sådan et bilag. Vi kan som parlamentarikere – som hr. Torsten Schack Pedersen fra Venstre også sagde – stille spørgsmål løbende: Hvor meget får de enkelte organisationer, hvor meget bliver der brugt på landsplan osv.?

Altså, der er jo stort set ikke nogen begrænsninger for, hvad vi kan få frem i offentligheden som folketingsmedlemmer. Så de redskaber vil jeg også anbefale at man bruger i Dansk Folkeparti.

Kl. 13:03

Formanden (Søren Gade):

Der var ikke flere korte bemærkninger, så vi siger tak til hr. Dennis Flydtkjær, og jeg byder nu velkommen til hr. Steffen Larsen, Liberal Alliance.

Kl. 13:03

(Ordfører)

Steffen Larsen (LA):

Mange tak for det, hr. formand. Forslagsstillerne problematiserer, at en række ngo'er, som modtager betydelige statslige tilskud, har en klar partipolitisk agenda med deres virke. Det ser vi i LA helt klart også som et problem. Det bør ikke være sådan, at skattekroner går til at påvirke holdninger i en bestemt politisk retning. De bør bruges neutralt.

Det princip er ikke nødvendigvis særlig let at implementere i praksis. Kigger man f.eks. på DR, som også jeg synes har en venstreorienteret politisk slagside, er det svært at se en snuptagsløsning; hvis vi begynder at veje hvert eneste program på en politisk vægt for at sikre balance, bliver resultatet formentlig dårligere public service.

I forhold til støtten til ngo'er bør staten ikke støtte deres politiske virke. Omvendt løser ngo'er også en række offentlige opgaver, som staten ville have svært ved at løse. Hvis vi f.eks. forestiller os en stærk politisk organisation, som driver et værested for stofbrugere, kan det jo godt være nødvendigt og hensigtsmæssigt at støtte netop værestedet.

Men støtten må gives på en måde, så man sikrer, at pengene ikke kan bruges i det politiske ben af organisationen, og der er det jo spørgsmålet, om man så har en robust nok beskyttelse mod dette, om man vil, nogle værnsregler, der kan sikre, at pengene ikke kan bruges internt i organisationen på andre ting. Og det er jeg ikke sikker på at vi har i dag.

Men uanset hvad, synes LA, at det virker ekstremt uhensigtsmæssigt, at hvert parti skal kunne uddele penge til sin yndlingsorganisation uden at skele til, om man bedst løser en bestemt offentlig opgave på den måde. Vi har tidligere haft satspuljen, som lidt havde karakter af det her også, og der var gode grunde til, at man gik væk fra det.

Det er ganske enkelt en uklog måde at forvalte skatteborgernes penge på, og af den grund kan LA ikke støtte forslaget. Jeg skal derudover hilse fra SF's ordfører og sige, at de også er imod forslaget.

Kl. 13:05

Formanden (Søren Gade):

Tak for det. Og der er ingen korte bemærkninger, så vi siger tak til hr. Steffen Larsen fra Liberal Alliance. Jeg byder nu velkommen til hr. Rasmus Jarlov fra Det Konservative Folkeparti.

Kl. 13:05

(Ordfører)

Rasmus Jarlov (KF):

Forslaget fra Dansk Folkeparti går ud på, at de enkelte politiske partier skal kunne tildele penge til interesseorganisationer og det, man kalder ngo'er, samt lignende velgørende organisationer. Det skal træde i stedet for det, man gør i dag, hvor pengene bliver bevilget over finansloven af de politiske partier, som indgår en finanslov.

Vi er meget glade for, at der findes en masse private velgørende organisationer i Danmark. Mange af dem løfter nogle utrolig vigtige samfundsopgaver med at hjælpe socialt udsatte, og der er naturorganisationer og alt mulig andet, som har rigtig gode formål, og vi er meget glade for, at de vil tage det arbejde på sig, og vi tror på, at de gør det bedre, end hvis vi skulle betale direkte for det over skatten.

Der er selvfølgelig den udfordring, at når vi giver tilskud fra politisk hold til interesseorganisationer, så risikerer vi, at de bliver politiseret, og at de kommer til at være venner med bestemte politiske partier, deltage i den offentlige debat til støtte for bestemte politiske partier og i en eller anden grad være i lommen på de politiske partier, som støtter dem. Det er meget, meget uhensigtsmæssigt.

Jeg opfatter det på den måde, at det faktisk er i et forsøg på at gøre lidt op med det, at Dansk Folkeparti har fremsat beslutningsforslaget her om, at det ikke bare skal være sådan, at det er regeringen og dens støttepartier, som sidder og deler penge ud, men at andre politiske partier også på en eller anden måde skal have noget indflydelse, så interesseorganisationerne ikke kommer til at være for meget i lommen på regeringen.

Jeg tror desværre bare, at vi risikerer, at det næsten kan have den modsatte effekt, altså at vi risikerer, at de, i det øjeblik politiske partier direkte uden at skulle være en del af en finanslov fordeler penge til interesseorganisationer, velgørende organisationer og lignende, kommer tættere på at være styret af politiske partier og være venner med politiske partier, fordi det bliver et mere direkte forhold mellem et enkelt politisk parti og bestemte interesseorganisationer. Derfor støtter vi ikke forslaget.

Jeg vil i forhold til den debat, der har været her, bemærke, at man næsten får lyst til at støtte forslaget, når man hører nogle af regeringspartiernes usmagelige retorik om, at det kun er partier, der indgår finanslov, som er ansvarlige. Det er jo noget, som man bare har opfundet, fordi man selv synes, at man er bedre end andre partier, men der er jo ikke nogen realitet i, at man skulle være mere ansvarlig, fordi man indgår en finanslov, end hvis man siger nej til en finanslov, som man synes er dårlig for landet. Vi kunne måske godt undvære, at det blev en debat om, at der er nogle, der går og føler sig bedre end andre, fordi de tilfældigvis er ved fadet i øjeblikket.

Men derudover tror vi, at vi i mangel af bedre alternativer nok skal holde fast i det system, vi har nu. Men hvis vi kunne komme på en anden måde at undgå, at interesseorganisationer og velgørende organisationer kommer til at være for tæt forbundet med politiske partier, så vil vi selvfølgelig gerne kigge på det. Men den her model kan vi ikke støtte.

Kl. 13:09

Formanden (Søren Gade):

Tak for det. Der er en enkelt, der har ønsket en kort bemærkning. Hr. Benny Engelbrecht, Socialdemokratiet.

Kl. 13:09

Benny Engelbrecht (S):

Først kunne jeg egentlig godt tænke mig at spørge, stille og roligt: Hvordan er det nu, Konservative forholder sig til den samlede finanslov? Man kan jo læse det betænkningsudkast, der ligger allerede nu. Men altså, har man i sinde at stemme imod finansloven? For det lyder lidt sådan i retorikken fra hr. Rasmus Jarlovs side.

Kl. 13:09

Formanden (Søren Gade):

Ordføreren.

Kl. 13:09

Rasmus Jarlov (KF):

Det, hr. Benny Engelbrecht gør nu, er, at han forsøger at forvirre folk. Han forsøger at få det til at se ud, som om Det Konservative Folkeparti gør noget andet end det, Det Konservative Folkeparti siger. Det gør vi ikke. Vi er ikke tilhængere af den finanslov, der er lavet – vi havde gerne set, at den var anderledes, og derfor stiller vi en række ændringsforslag til finansloven. Og vi vil formentlig også stemme for en række ændringsforslag fremsat af andre partier. I sidste ende stemmer vi for finansloven – ikke fordi vi synes, det er en god aftale, der er lavet, men fordi alternativet til at have en finanslov er totalt kaos i det danske samfund. Der skal vedtages en finanslov, ellers kan staten ikke fungere.

Kl. 13:10

Formanden (Søren Gade):

Hr. Benny Engelbrecht.

Kl. 13:10

Benny Engelbrecht (S):

Jeg tror i hvert fald, at vi rolig kan blive enige om, at ansvarlige partier altid stemmer for finansloven. Det er kutyme, og det er godt. Men skal vi ikke også lige blive enige om, at Konservative har formået at stille to ændringsforslag til finansloven – to. Det tyder jo på, at det ikke er sådan, at man ligefrem har fundet de helt store tidsler i finansloven.

Kl. 13:10

Formanden (Søren Gade):

Ordføreren.

Kl. 13:10

Rasmus Jarlov (KF):

Vi kunne godt have stillet flere ændringsforslag. Desværre er vi jo et ret lille parti, som ikke har det apparat, som man har, når man sidder i regering, hvor man kan sidde og forberede en masse ændringsforslag. Vi vælger generelt at lægge vores kræfter der, hvor det gør en forskel for borgerne og det danske samfund – det gør det ikke, ved at vi stiller en række ændringsforslag til en finanslov, hvor vi udmærket godt ved, de vil falde til jorden.

Men vi har nogle ret væsentlige ting, vi gerne vil have lavet om ved finansloven. Først og fremmest er vi modstandere af det socialdemokratiske checkcircus, hvor man uddeler checks til en lang række grupper alene for at forsøge at hive vælgere hjem, uden at der er saglige grunde til det.

Kl. 13:11

Formanden (Søren Gade):

Tak for det. Der er ikke flere korte bemærkninger. Vi siger tak til hr. Rasmus Jarlov fra Det Konservative Folkeparti, og jeg byder nu velkommen til fru Samira Nawa fra Radikale Venstre.

Kl. 13:11

(Ordfører)

Samira Nawa (RV):

Tak, formand. Jeg vil starte med konklusionen: Radikale Venstre kan ikke støtte det her beslutningsforslag fra Dansk Folkeparti. Jeg må også sige, at det ville være højst besynderligt, hvis Folketingets partier ville blive tildelt en pose penge efter størrelse og så frit kunne disponere over den og dele ud af dem uden at have taget ansvar for at tilvejebringe den finansiering, der skulle til, og uden at kunne stå på mål for den samlede finanslov. Partier, som ikke kan se sig selv i den samlede finansiering – og det er fair nok; det kan jeg sagtens sætte mig ind i – mener jeg heller ikke skal have indflydelse til at kunne fordele pengene, frit efter hvad man lige synes.

Jeg bruger godt nok den logik hver fredag, når jeg har børnene med nede i slikbutikken. De får en 20'er hver, 30 kr., hvis de har været særlig søde, og så kan de pege på det, de gerne vil have. Men jeg ønsker ikke at bedrive politik eller finanslovsforhandlinger på den måde. Her bør man dukke op til forhandlinger, tilkendegive sine ønsker og prøve at overbevise de andre partier med argumenter og så i sidste ende som parti gøre op med sig selv: Kan man se sig selv i det, eller kan man ikke? Så på den baggrund kan Radikale Venstre ikke støtte beslutningsforslaget. Tak.

Kl. 13:12

Formanden (Søren Gade):

Tak for det. Der er ikke nogen korte bemærkninger, så vi siger tak til fru Samira Nawa fra Radikale Venstre. Jeg byder nu velkommen til hr. Noah Sturis fra Alternativet.

Kl. 13:12

(Ordfører)

Noah Sturis (ALT):

Tak for ordet, og tak til Dansk Folkeparti for forslaget, som har tre elementer. Det første er det her med at kunne fordele en andel af finanslovens bevillinger til ngo'er svarende til antallet af mandater, partiet besidder i Folketinget. Det er egentlig en lidt interessant måde at gribe fordeling an på, og som et parti, der står uden for finansloven, kan det måske virke tillokkende at støtte forslaget. Når vi så ikke kan støtte det, er det, fordi vi sagtens kan følge argumentationen om, at man skal sidde ved forhandlingsbordet for at få indflydelse. Og at koble ngo'ers støtte direkte på partiets mandattal gør os bekymrede for, om det vil skabe en øget politisering, altså i stedet for at vi som politikere fastsætter nogle principper og vilkår, som alle ngo'er kan søge ud fra på lige vilkår.

Det næste er at forhandle et loft over bevillingerne til ngo'er. Der virker det for rigidt at skulle forhandle om et loft, der skal dække så mange organisationer, der i nuværende stund får støtte igennem de her fastsatte rammer.

Det sidste er at tilføje det her bilag til finansloven, så man kan få en samlet liste over bevillingerne til ngo'er. I Alternativet mener vi, det altid er fornuftigt med mere gennemsigtighed i landets finanslov, så den del vil vi støtte, selv om det virker, som om mulighederne for at få de oplysninger igennem finansloven kan komme igennem Finansudvalget. Så det er måske lidt svært at se nødvendigheden. Men hvis der er et eller andet dér, kan det være, at det er værd at kigge på. Det var mine ord.

Kl. 13:14

Formanden (Søren Gade):

Tak for det. Der er ingen korte bemærkninger. Så vi siger tak til hr. Noah Sturis fra Alternativet. Der er ikke flere ordførere, og derfor giver jeg nu ordet til ordføreren for forslagsstillerne, hr. Mikkel Bjørn, Dansk Folkeparti.

Kl. 13:14

(Ordfører for forslagsstillerne)

Mikkel Bjørn (DF):

Tak for det. Dagens beslutningsforslag er rigtignok lidt atypisk, fordi vi i dag taler om mådehold og ansvarlighed i stedet for om, hvordan vi kan bruge penge. Det er naturligvis sjovere at bruge penge; det ved vi også alle sammen, men vi har også et ansvar for at finde de penge, så vi har råd til vores kernevelfærd, til vores børn og unge og til vores ældre, ja, til helt almindelige danskere. Derfor foreslår vi at få ryddet op i den underskov af organisationer, som er på finansloven. Vi foreslår at styrke civilsamfundet og øge åbenheden i de midler, der bliver tildelt af det offentlige.

Jeg tror roligt, jeg kan sige, at vi alle her i Folketinget har prøvet at modtage en mail fra en forening, en organisation eller lignende, som ønsker at komme på finansloven, som ønsker at blive skrevet på den 4.000 sider lange lov, som afgør, hvem der har ret til vores skattekroner. Det er da også ganske forståeligt, at der er organisationer, der gerne vil have penge – penge kan da fjerne nogle piner og gøre nogle ting lettere. Det gælder naturligvis også for de foreninger og organisationer, som helt sikkert er anerkendelsesværdige.

Formålet med det her beslutningsforslag er at spørge, om vi ikke skulle sætte det hele lidt mere i system, om vi ikke skulle gøre det hele lidt mere gennemsigtigt og overskueligt. Jo mere man sætter sig ned og kigger på, hvem og hvor mange der modtager penge, jo mere bekymret bliver man. Organisationerne og foreningerne kalder sig ngo'er, altså ikkestatslige organisationer, men hvordan kan man være non-governmental organization, altså uafhængig, når man modtager sine midler eller store dele af sine midler fra netop det offentlige? Det er naturligvis nemt at svare på: Det kan man ikke.

For der jo snart ikke længere nogen forskel på stat og civilsamfund. Totalstaten udvides og fortrænger civilsamfundet. Totalstaten ophæver og truer de såkaldt uafhængige organisationers integritet. Det kan organisationerne vel at mærke ikke selv være tjent med. I min optik, i Dansk Folkepartis optik er det vigtigt at bevare distinktionen mellem stat og civilsamfund for at sikre en sund demokratisk udvikling i vores samfund. Det er rigtigt, at civilsamfundsorganisationer spiller en vigtig rolle i at give borgerne en stemme og bidrage til samfundsdebatten, men når disse organisationer modtager støtte fra det offentlige, skabes der et afhængighedsforhold, som kan true deres uafhængighed og politiske integritet. Det er selvindlysende.

Det vil sikkert overraske nogle medlemmer af Folketinget og især nogle af de borgere, der måtte være tilhørere til dagens møde, når jeg nu spørger, hvor mange organisationer der er på støtten. 100? 200? 300? I dag modtager over 300 organisationer og foreninger penge på finansloven, og hvordan er den situation opstået? Jo, den er opstået, ved at en organisation typisk ofte ledet af en ekspolitiker herindefra – ingen nævnt, ingen glemt – ringer til sine ekskolleger her i Folketinget og siger: Jamen det er bare 2 mio. kr. Det er bare 5 mio kr.; det er jo ingenting, mon ikke det kan lade sig gøre? Og det kan det, for i 11. time siger finansministeren så: Jo, så lad gå; så kan vi komme videre i teksten. Den kultur er svær at gøre op med, men det skal ikke forhindre os i at prøve at tage et opgør med den kultur. Det er en privilegeret kultur. Af og til ser man endda, at ekspolitikere eller sågar aktive organisationsfolk i politiske partier også har en dobbeltrolle i en eller anden organisation på finansloven. Jeg synes faktisk, det er uhæderligt.

Vi foreslår derfor i dag nogle små, men effektive forslag, der vil skabe en større åbenhed og ærlighed om hele det her fænomen med at komme på finansloven. Vi vil først og fremmest indføre en pulje med et loft. Formålet er naturligvis at sige til både partierne og til borgerne, at der altså ikke er uendelige midler i Finansministeriet i skatteydernes lommer og sige, at vi ønsker mådehold og ansvarlighed i disse timer, hvor danskerne er spændt hårdt for.

Dernæst ønsker vi, at det tydeligt fremgår, hvilke partier som ønsker at støtte hvilke organisationer. Det kan vi gøre ved at lade partierne fordele bevillingerne i puljen til organisationerne efter deres mandattal. For det er på tide, at vi stiller krav om større åbenhed og ansvarlighed i forhold til de offentlige midler, der går til ngo'er og civilsamfundsorganisationer. Det skal ikke kræve en kandidat i statskundskab at forstå, hvilke bevillinger der går til hvilke organisationer gennem det ene eller det andet ministerium – driftsbevilling eller reservationsbevilling.

Vi ønsker derfor også en klar og letlæselig liste over, hvilke organisationer der modtager penge både direkte og gennem tilskud og støtteordninger i andre ministerier, for vi skal arbejde for at styrke civilsamfundet og sikre, at ngo'er kan opretholde deres uafhængighed og integritet. Så derfor håber jeg – eller havde jeg håbet – at vi sammen kunne arbejde for et mere åbent, demokratisk ansvarligt samfund, hvor skatteydernes penge bruges med omtanke og respekt for de borgere, der finansierer vores fælles velfærd. Tak for ordet.

Kl. 13:19

Formanden (Søren Gade):

Tak for det. Der er en enkelt kort bemærkning. Hr. Benny Engelbrecht, Socialdemokratiet.

Kl. 13:19

Benny Engelbrecht (S):

Tak, formand. Der er jo tidligere stillet ret præcise spørgsmål, der bibringer en samlet oversigt over organisationer. I forhold til det kunne jeg egentlig godt tænke mig at vide, om hr. Mikkel Bjørn synes, det er et problem, at den største modtager er inden for idrættens verden. Det er mig bekendt ikke nogen, der blander sig i eksempelvis politik.

Kl. 13:20

Formanden (Søren Gade):

Ordføreren.

Kl. 13:20

Mikkel Bjørn (DF):

Nej, det synes jeg ikke.

Kl. 13:20

Formanden (Søren Gade):

Ordføreren.

Kl. 13:20

Benny Engelbrecht (S):

Dermed har vi vel også et helt logisk argument for, at det ikke giver nogen mening at lægge et øvre loft på, hvad ngo'er skal modtage, for så ville man jo dermed ramme idrættens bevilling samlet set, og det giver jo ikke nogen mening. Jeg foreslog på talerstolen, at vi skulle drøfte, om man skulle indføre en praksis i Finansudvalget, hvor vi spørger jævnligt ind til dette. Er det noget, som ordføreren kan se for sig vi skal drøfte i udvalgsbehandlingen?

Kl. 13:20

Formanden (Søren Gade):

Ordføreren.

Kl. 13:20

Mikkel Bjørn (DF):

Det kunne vi sagtens. Det, vi ønsker at målrette med det her lovforslag, er først og fremmest de organisationer, som bedriver politik for skatteydernes penge. Et eksempel kunne være, som jeg nævnte tidligere, Mellemfolkeligt Samvirke, som bruger omkring 150 mio. kr. af skatteydernes penge for at agitere for lempeligere regler for statsborgerskaber her i Danmark. Jeg synes, det er en udfordring, hvis der sidder borgere derude, der ikke er enige i den politik, men så alligevel skal være med til at finansiere den. Det synes jeg er et grundlæggende demokratisk problem, og det er det, vi ønsker at målrette med det her beslutningsforslag.

Kl. 13:21

Formanden (Søren Gade):

Tak. Hr. Torsten Schack Pedersen, Venstre.

Kl. 13:21

Torsten Schack Pedersen (V):

Jeg er jo enig i, at civilsamfundet er uhyre vigtigt for sammenhængskraften i Danmark. Der er rigtig mange opgaver, som civilsamfundet løser, og hvis ikke det fandt sted, ville vores samfund være ganske, ganske ilde stedt. Derfor skurrer det måske lidt i mine ører med sådan en betragtning om, at hvis ngo'er får penge fra staten, bliver de nærmest svækket. Altså, mig bekendt er det jo organisationer, der efterspørger at få en økonomisk håndsrækning fra staten for at kunne løse den opgave, som de har, med større muskelkraft.

Jeg synes, det er lidt ulogisk at lave den kobling, at hvis man er på finansloven, har man ligesom mistet noget af sin dna, og jeg vil egentlig bare høre, om Dansk Folkeparti ikke selv på et tidspunkt har foreslået ngo'er, at de skulle have støtte på finansloven?

Kl. 13:22

Formanden (Søren Gade):

Ordføreren.

Kl. 13:22

Mikkel Bjørn (DF):

Det, vi taler om her, er de ngo'er, altså ikkestatslige organisationer, som bedriver politik for skatteydernes penge. Der er jo noget paradoksalt over, at man hævder at være en ikkestatslig organisation og så samtidig bedriver politik for skatteydernes penge. Altså, det er jo grundlæggende det, vi kritiserer og ønsker at målrette med det her beslutningsforslag.

Kl. 13:22

Formanden (Søren Gade):

Hr. Torsten Schack Pedersen.

Kl. 13:22

Torsten Schack Pedersen (V):

Det er jo fair nok, hvis der er organisationer, Dansk Folkeparti ikke bryder sig om; det står jo sådan set enhver frit for. Men omvendt vil jeg også mene, at hvis en organisation lever op til nogle kriterier og hvis det er penge, man søger på lige vilkår med alle mulige andre, skal der vel ikke være sådan en politisk vurdering af, om det er nogen, man kan lide eller ikke kan lide. Så er det vel et spørgsmål om, om man lever op til kriterierne og kravene for den pulje, man søger. Så er det vel underordnet, om organisationen politisk har en tendens til at pege den ene eller den anden vej. Så er det vel et spørgsmål om, om organisationen lever op til kriterierne eller ej.

Kl. 13:23

Formanden (Søren Gade):

Ordføreren.

Kl. 13:23

Mikkel Bjørn (DF):

Dansk Folkeparti bidrager da helt sikkert gerne til at sætte nogle strammere kriterier op for de her puljer, sådan at vi sikrer, at de organisationer, der søger penge, som vi forvalter herinde, fra skatteyderne, er organisationer, som ikke samtidig bedriver venstreorienteret politik for skatteydernes penge. For det er jo det, vi har set igennem lang tid, nemlig at mange af de organisationer, der får rigtig mange af skatteydernes penge, er organisationer, som bedriver venstreorienteret politik for skatteydernes penge, og vi ser bare ikke helt det tilsvarende på den anden side af det politiske spektrum.

Kl. 13:23

Formanden (Søren Gade):

Hr. Dennis Flydtkjær, Danmarksdemokraterne.

Kl. 13:23

Dennis Flydtkjær (DD):

Jeg vil egentlig bare spørge hr. Mikkel Bjørn, om han ikke bekræfte, at netop Mellemfolkeligt Samvirke, som jeg kan forstå man er meget mod, får 150 mio. kr. også på den kommende finanslov, som Dansk Folkeparti netop er en del af. Det er jo lidt spøjst, at man kommer med et beslutningsforslag om, hvem man skal tage støtten fra, når man netop har indgået en aftale om, hvem der får støtte.

En af pindene i det her beslutningsforslag går jo også på, at man vil have en liste over, hvad de forskellige ngo'er får af støtte. Så vil jeg egentlig bare spørge, om man i Dansk Folkeparti så ikke har bedt om at få den liste og få den lagt ved finansloven. Det er jo det, man kan som aftaleparti. Så hvis man ikke gør det, når man faktisk er med ved bordet og sidder og giver støtte til alle dem, som man ikke synes skal have penge, så virker det lidt underligt, at man i den aftale.

Kl. 13:24

Formanden (Søren Gade):

Ordføreren.

Kl. 13:24

Mikkel Bjørn (DF):

Nu er det ikke mig, der har siddet med ved finanslovsforhandlingerne, så jeg kan ikke svare på, hvad der specifikt er blevet bedt om internt i de forhandlinger. Men jeg kan da sige med hundrede procents sikkerhed, at det ikke er Dansk Folkeparti, der har ønsket at få Mellemfolkeligt Samvirke på. Når man indgår en finanslovsaftale, beror det jo på – hvad skal man sige – en grundlæggende vurdering af, om den finanslov, om end der både er gode og dårlige elementer, trods alt rykker Danmark i en lidt bedre retning, end man ellers ville have gjort.

Kl. 13:25

Formanden (Søren Gade):

Hr. Dennis Flydtkjær.

Kl. 13:25

Dennis Flydtkjær (DD):

Jeg er jo med på, at det er et kompromis, man indgår, men det må da være til at komme igennem med det, som man bl.a. ønsker med det her forslag, nemlig at der bliver en større transparens om, hvem der får pengene, og at der kommer en bedre dokumentation og også en effektmåling af det, pengene går til. Det tror jeg ikke der er ret mange der er imod, så hvorfor har man så ikke fået med at få udarbejdet en liste, der ligger som bilag til finanslovsforslaget? Det er jo en mindre ting, så det undrer mig bare, at der kommer et beslutningsforslag i perioden, mellem man har indgået aftalen og den bliver vedtaget. Hvorfor har man så ikke bare fået det med i aftalen? Det er jo trods alt en lidt mindre ting.

Kl. 13:25

Formanden (Søren Gade):

Ordføreren.

Kl. 13:25

Mikkel Bjørn (DF):

Det ved jeg ikke. Nu siger ordføreren, at det tror han ikke der er ret mange imod, men nu har jeg jo bare spurgt regeringsrepræsentanter her i dag, hvad de synes om den specifikke del af vores beslutningsforslag, og der har ikke været en kæmpe opbakning til den del. Så det ved jeg ikke om jeg er helt enig med ordføreren i.

Kl. 13:25

Formanden (Søren Gade):

Hr. Morten Messerschmidt, Dansk Folkeparti.

Kl. 13:25

Morten Messerschmidt (DF):

Først vil jeg bare høre, om ordføreren ikke vil bekræfte, at det finanslovsforslag, som Danmarksdemokraterne har fremlagt, opererer med 16 mia. kr. i udviklingsbistand, og at der ikke er et eneste ord i udspillet om, at der ikke skal gives penge til Mellemfolkeligt Samvirke.

Så har jeg en kort kommentar til hr. Torsten Schack Pedersen om hans manglende forståelse for, hvordan ngo'erne fungerer derude. Altså, én ting er, at Venstre har valgt at forlade det blå valgforbund. Det må vi jo så leve med i hvert fald for en stund. Nu får man snart en formand, kan jeg forstå. Men at man ikke engang har forståelse for, at gennemført socialistisk propaganda, der får mere end 100 mio. kr., er dårligt for det borgerlige Danmark, som står fuldstændig handlingslammet og ikke får samme midler til organisation, der måtte varetage vores interesser, siger måske lidt om, hvor Venstre befinder sig i dag.

Kl. 13:26

Formanden (Søren Gade):

Tak for det. Inden jeg giver ordføreren ordet, vil jeg bare lige komme med en bemærkning om, at vi ikke starter en diskussion mellem ordførerne. Det kan man gøre efterfølgende. Når det er sagt, får hr. Mikkel Bjørn ordet. Værsgo.

Kl. 13:26

Mikkel Bjørn (DF):

Jeg opfatter det helt afgjort som et spørgsmål til mig. Jo, jeg kan da hundrede procent bekræfte, hvad hr. Morten Messerschmidt siger i forhold til Danmarksdemokraternes finanslovsforslag. Det er fuldstændig rigtigt. Og så er jeg da fuldstændig enig med hr. Morten Messerschmidt i, at det er dybt forrykt, at der er partier, der godt nok har forladt blå blok, men opfatter sig selv som borgerlige partier, som er med til at medfinansiere organisationer, som modarbejder vores egen dagsorden. Det giver grundlæggende ikke supergod mening.

Kl. 13:27

Formanden (Søren Gade):

Hr. Morten Messerschmidt? Nej, så er der ikke flere korte bemærkninger. Vi siger tak til ordføreren for forslagsstillerne, hr. Mikkel Bjørn fra Dansk Folkeparti.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Finansudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

9) 1. behandling af beslutningsforslag nr. B 116:

Forslag til folketingsbeslutning i henhold til grundlovens § 47 med hensyn til statsregnskabet for finansåret 2021.


(Forslaget som fremsat (i betænkning) 20.04.2023. Anmeldelse (i salen) 25.04.2023).

Kl. 13:27

Forhandling

Formanden (Søren Gade):

Forhandlingen er åbnet.

Ønsker nogen af ordførerne ordet?

Da det ikke er tilfældet og finansministeren ej heller ønsker ordet, er forhandlingen sluttet.

Ønskes der udvalgsbehandling?

Da det ikke er tilfældet, går forslaget direkte til 2. (sidste) behandling.

Det næste punkt på dagsordenen er:

10) 1. behandling af beslutningsforslag nr. B 75:

Forslag til folketingsbeslutning om at pålægge udlændinge i Danmark et gebyr for fortsat at opholde sig i Danmark.

Af Morten Messerschmidt (DF) m.fl.

(Fremsættelse 15.03.2023).

Kl. 13:28

Forhandling

Formanden (Søren Gade):

Jeg giver nu ordet til ordføreren for forslagsstillerne, hr. Morten Messerschmidt, Dansk Folkeparti.

Kl. 13:28

Begrundelse

(Ordfører for forslagsstillerne)

Morten Messerschmidt (DF):

Tak, formand. Danmark har de seneste 40 år, som det vil være de fleste bekendt, modtaget rigtig mange udlændinge, som i bedste fald intet bidrager med. I værste fald belaster de statskassen og fængselsvæsenet osv. Det har jo igennem de seneste år været en udbredt eksercits at se på, om man kan finde måder, hvorpå vi dels kan begrænse tilstrømningen, dels kan tilskynde dem, der aldrig burde være kommet ind i Danmark, til at rejse ud. Vi mener i Dansk Folkeparti at have fundet en del af løsningen.

Det er jo sådan i dag, at hvis man kommer til Danmark og søger om opholdstilladelse eller familiesammenføring, koster det et gebyr på godt 10.000 kr. Men det er desværre en engangsudgift. Vi vil gerne gøre, at det bliver en kontinuerlig betalingsforpligtelse for folk, der er her på opholdstilladelse eller familiesammenføring osv., sådan at vi sikrer, at dem, der er her på de ordninger, er folk, der har en formue og er i beskæftigelse, som gør, at de bidrager positivt til det danske samfund.

Man kunne forestille sig en eller anden familie rundtomkring i landet, i Ishøj, Gellerup eller Vollsmose – der er jo masser af steder efterhånden at vælge imellem – hvor far og mor aldrig har været i beskæftigelse og det vel er blevet til en seks-syv unger efterhånden, som kun udgør et negativt træk på statsfinanserne. Der vil så for hvert individ i den familie være en betalingsforpligtelse pro anno på 10.000 kr., såfremt de ønsker at opretholde deres ophold i Danmark. Og der må vi alt andet lige antage, at det ikke vil være muligt, hvis man er på kontanthjælp, integrationsydelse osv., hvorfor man ikke vil kunne betale og derfor ikke vil have lovligt ophold længere.

Det er en konkret løsning på et konkret problem, som vi selvfølgelig forventer at regeringen og det store flertal i Folketinget derfor kan bakke op om. Tak, formand.

Kl. 13:30

Formanden (Søren Gade):

Tak for det. Vi siger tak til ordføreren for forslagsstillerne, hr. Morten Messerschmidt, Dansk Folkeparti.

Forhandlingen er åbnet, og jeg byder velkommen til den første, der får ordet, og det er udlændinge- og integrationsministeren.

Kl. 13:31

Forhandling

Udlændinge- og integrationsministeren (Kaare Dybvad Bek):

Mange tak, formand. Forslagsstillerne bag det her forslag ønsker, at vi skal pålægge udlændinge et årligt gebyr for fortsat at opholde sig i Danmark. Gebyret foreslås beløbsmæssigt at svare til det gebyr, der bliver betalt ved indgivelse af en ansøgning om opholdstilladelse, f.eks. om familiesammenføring. Beslutningsforslaget er bl.a. stillet med henblik på at sikre, at dem, der opholder sig i Danmark, bidrager til samfundet.

Lad mig først og fremmest fremhæve, at jeg er enig i, at udlændinge skal bidrage til det danske samfund. Vi skal møde nytilkomne og herboende indvandrere med krav og forventninger om selvforsørgelse. Regeringen har allerede på nuværende tidspunkt iværksat en række initiativer for at sikre netop dette og har for nylig foreslået en arbejdspligt, som skal sikre, at borgere med integrationsbehov på offentlig forsørgelse skal deltage i en indsats på 37 timer om ugen for at få ret til ydelser. Vi har fokus på, at flere bliver en aktiv del af arbejdsfællesskabet, og hvis man ikke er i stand til at finde et arbejde selv, skal man yde en aktiv indsats for at få hjælp fra det offentlige. Det handler for os om ret og pligt. Endvidere er udlændinge allerede i dag pålagt at betale et gebyr ved førstegangsansøgninger om opholdstilladelse og ved en eventuel forlængelse heraf på en række sagsområder. Der er enkelte typer opholdstilladelser, hvor der ikke skal betales. Det gælder bl.a. asylansøgninger, ansøgninger efter særloven om Ukraine og Afghanistan samt for humanitær opholdstilladelse.

Jeg mener bestemt heller ikke, at et gebyr i denne slags sager skal indføres. Det skal ikke være folks pengepung, der afgør, om man har mulighed for at søge asyl i Danmark. Ved opholdstilladelser, hvor ansøgeren skal betale et gebyr, eksempelvis ved en ansøgning om opholdstilladelse på baggrund af beskæftigelse, dækker gebyret for udlændingemyndighedernes udgifter til sagsbehandling. Gebyret fastsættes dermed ud fra de omkostninger, som udlændingemyndighederne har til behandling, kontrol af ansøgning om opholdstilladelse og forlængelse af opholdstilladelse. Det synes jeg egentlig er rimeligt. Jeg mener derimod ikke, at det giver mening at pålægge udlændinge et gebyr alene for at opholde sig her i landet. Det skulle f.eks. føre til, at højt kvalificerede udlændinge, der er beskæftigede her i landet og dermed bidrager til det danske samfund, kunne risikere at miste deres ret til ophold, alene fordi den pågældende ikke betaler et gebyr.

For at opsummere er regeringens holdning, at alle, der kan, skal arbejde og forsørge sig selv. Det er til gavn for både samfundet som helhed, men selvfølgelig især for den enkelte. Det gælder også for udlændinge i Danmark. Hvis ikke man er i stand til at finde et almindeligt arbejde, skal man yde en indsats i 37 timer om ugen for at få hjælp fra det offentlige, og jeg står fast på, at de eksisterende regler for betaling af gebyr ved førstegangsansøgninger i forlængelse af opholdstilladelser er passende.

Regeringen kan ikke støtte forslaget her, som det fremgår af min tale, og jeg synes også, hvis jeg skal være ærlig, at det her er det mest sælsomme af de mange beslutningsforslag, som vi for tiden behandler i Folketinget. Det er jo en kopskat, og dem, som kender deres danmarkshistorie vil vide fra Roskildekrøniken, at det var det, der gjorde ansats til oprøret mod Knud den Hellige i sin tid, og uanset om det gælder generelt eller i forbindelse med udlændinge, vil jeg kraftigt advare imod, at man laver den form for beskatning og diskrimination, som det også medfører. Tak for ordet.

Kl. 13:34

Formanden (Søren Gade):

Tak for det. Der er foreløbig en enkelt kort bemærkning. Hr. Morten Messerschmidt, Dansk Folkeparti.

Kl. 13:34

Morten Messerschmidt (DF):

Den primære årsag til, at Knud den Hellige blev kaldt for hellig, var, at han blev slået ihjel i en kirke. Det var ikke hans levned i almindelighed, der gjorde ham særlig hellig. Og jeg tror, at man kan sige det samme om den her regering, nemlig at det ikke just er dens tilgang til udlændingepolitikken, der gør den særlig frelst i danmarkshistorien. Vores tilgang i Dansk Folkeparti er, at udlændinge for så vidt kan være velkomne, så længe de lader sig assimilere; så længe de tager Danmark til sig i hjerte og i gerning. Og det er jo det, som det her lægger op til. Der er kommet alt for mange ind i Danmark på Socialdemokratiets konto, som er fuldstændig uvillige til at lade sig integrere og i øvrigt heller ikke lader sig integrere på arbejdsmarkedet. Så hvorfor ikke blot sige, at det selvfølgelig skal have en pris at få fornyet sin opholdstilladelse i Danmark, sådan at vi sikrer, at dem, der så er i Danmark, er dem, der bidrager til fællesskabet og tjener penge nok til at kunne betale den her afgift, hvorimod dem, at der ikke kan det, nu får et incitament til at rejse ud, altså et incitament, som det indtil videre har været fuldstændig fremmed for Socialdemokratiet at skabe?

Kl. 13:35

Formanden (Søren Gade):

Ministeren.

Kl. 13:35

Udlændinge- og integrationsministeren (Kaare Dybvad Bek):

Jamen det er jo det rene snak. Der er jo ikke noget tidspunkt, hvor der har været så få afviste asylansøgere i landet som nu, fordi vi har styr på det i Socialdemokratiet, og fordi vi sammen med andre gode partier har sørget for at lave en administration, der gør, at folk rejser hjem. Og jeg må da også bare sige: Hvad har hr. Morten Messerschmidt egentlig nogen sinde bidraget med til dansk udlændingepolitik – hvilke aftaler og hvilke konkrete tiltag? Hvad har man gjort? Altså, jeg er med på, at f.eks. fru Pia Kjærsgaard har haft en meget positiv påvirkning på vores udlændingepolitik, men hvad har hr. Morten Messerschmidt egentlig nogen sinde selv bidraget med, siden han står her og afkræver det af alle andre? Dengang Dansk Folkeparti havde meget stor indflydelse, var der da en meget løsere udlændingepolitik; mange flere fra Mellemøsten fik statsborgerskab; mange flere afviste asylansøgere var i landet. Og nu kommer man her på bagkant og spiller hellig.

Kl. 13:36

Formanden (Søren Gade):

Hr. Morten Messerschmidt.

Kl. 13:36

Morten Messerschmidt (DF):

Jeg har ingen erindring om, hvornår udlændinge- og integrationsministeren trådte ind i dansk politik. Jeg kan sige, at jeg blev valgt til Folketinget i 2005 og har lige siden bidraget med alle de strammerforslag, som Dansk Folkeparti har fremsat, og som jo i øvrigt var svære at gennemføre, fordi Socialdemokratiet var på den modsatte side. Det er jo først for ganske nylig, hvor det er blevet nemt og bekvemt, at Socialdemokratiet har indset problemerne. Men det ændrer jo ikke på, at spørgsmålet er: Hvorfor vil man ikke gøre det inopportunt for udenlandske familier, som ikke tjener deres egne penge, at være i Danmark? Hvorfor ikke skabe en mulighed for, at vi kan få dem verfet ud?

Kl. 13:36

Formanden (Søren Gade):

Ministeren.

Kl. 13:36

Udlændinge- og integrationsministeren (Kaare Dybvad Bek):

Jamen der er ikke nogen anden regering, der med højere hast har fået verfet folk ud. Vi har brugt vores statsadministration til at sikre, at afviste asylansøgere kommer ud af landet. Vi har mere end halveret antallet på de sidste 3 år. Det ved hr. Morten Messerschmidt udmærket godt. Der er ingen som helst om det, og uanset om hr. Morten Messerschmidt kan tåle at høre ordene her eller vender sig bort, fordi det måske er for skrap kost, så er det jo vilkåret, at Dansk Folkeparti og hr. Morten Messerschmidt ikke har løst nogen problemer af væsentlighed. Der er jo ikke sket de store ting, som man nu står og taler om.

Kl. 13:37

Formanden (Søren Gade):

Hr. Mikkel Bjørn, Dansk Folkeparti.

Kl. 13:37

Mikkel Bjørn (DF):

Nu har jeg tidligere kommenteret den her historieforfalskning, som regeringen og særlig udlændinge- og integrationsministeren turnerer rundt med, nemlig historien om, at det er Socialdemokratiet, der har sikret den stramme linje i udlændingepolitikken, og at det er Dansk Folkeparti, der har svigtet, hvilket jo mere eller mindre er så langt fra virkeligheden, som noget kan være. Altså, det var jo Poul Nyrup Rasmussen, der fra Folketingets talerstol stod og kaldte Dansk Folkeparti for ikke stuerene på baggrund af vores ønsker om at stramme op i udlændingepolitikken, dengang Socialdemokratiet var dybt, dybt lempelige. Så det er jo grundlæggende ikke i overensstemmelse med virkeligheden.

Jeg kunne egentlig godt tænke mig at spørge ministeren. For han siger, at de jo har lavet en politik, som gør, at folk rejser hjem. Kunne ministeren ikke redegøre for, hvor mange der egentlig rejser hjem, i forhold til hvor mange der på den anden side kommer som asylansøgere, børn af asylansøgere og familiesammenførte?

Kl. 13:38

Formanden (Søren Gade):

Ministeren.

Kl. 13:38

Udlændinge- og integrationsministeren (Kaare Dybvad Bek):

Der er omtrent 400-500 mennesker om året, der bliver repatrieret. Vi har indtil videre taget imod 500 og nogle asylansøgere. I de seneste tal, jeg fik, forventer vi  at det måske er en tredjedel eller halvdelen, der får asyl. Der er stadig flere, der får asyl, end der rejser hjem. Men der er flere, der rejser hjem, end dengang. Nu er det jo lidt farverigt at sige, at det var vores politik dengang i 1998, for det var dog nogle andre personer, som stod for det dengang. Jeg tror sådan set ikke engang, hr. Mikkel Bjørn var medlem af Dansk Folkeparti på det tidspunkt. Så lad os nu lige holde det der, hvor det hører til.

Det er ikke nogen sinde før gået så hurtigt med at få antallet af afviste asylansøgere ned, som efter vi etableret Hjemrejsestyrelsen, fik sat styr på processen og fik sørget for, at folk, der ikke har mulighed for at være i Danmark, og som er afviste asylansøgere, også bliver sendt hjem. Det er en lille bureaukratisk succes i den danske centraladministration, at man lykkedes med at udføre det, som flertallet af befolkningen og Folketinget ønsker sig.

Kl. 13:39

Formanden (Søren Gade):

Hr. Mikkel Bjørn.

Kl. 13:39

Mikkel Bjørn (DF):

Det er da sjovt at opleve ministeren blive vred over, at jeg refererer til Socialdemokratiet tilbage i 1990'erne, når han bliver ved med at referere til Dansk Folkeparti tilbage i 1990'erne, hvor hele det politiske spektrum var 10 km til venstre for, hvor det er i dag, og hvor Socialdemokratiet lå 50 km endnu længere ude til venstre. Det er jo bare grundlæggende dybt forrykt.

Så er der det her med, at der stadig er flere, der kommer hertil, end der rejser hjem, og tæller du familiesammenførte og børn af dem, der kommer, med, kommer der jo markant flere, end der rejser ud igen. Det er jo det, vi skal have vendt på hovedet. Det er det, vi i Dansk Folkeparti mener skal vendes på hovedet. Der er flere, der skal rejse ud, end der kommer hertil.

Kl. 13:39

Formanden (Søren Gade):

Ministeren.

Kl. 13:39

Udlændinge- og integrationsministeren (Kaare Dybvad Bek):

Jeg tror ikke, der var et spørgsmål, men jeg vil dog alligevel sige, at det er meget at tage på sig som relativt ny, altså at skulle tage hele historien på sig og sige: Det var mig, hr. Mikkel Bjørn, der sikrede alle de kampe, som var i 1990'erne.

Det er bare et faktum, at Dansk Folkeparti har spillet en vigtig rolle i dansk udlændingepolitik, men jeg mener ikke, at man gør det længere. Tiden er kommet til at få løsninger til at fungere, ikke til måle sig på, hvor meget bravade man kan udvise i beslutningsforslag og andre sammenhænge.

Kl. 13:40

Formanden (Søren Gade):

Tak for det. Og der er ikke flere korte bemærkninger. Vi siger tak til udlændinge- og integrationsministeren. Og vi går nu til rækken af ordførere. Jeg byder velkommen til hr. Kasper Sand Kjær fra Socialdemokratiet.

Kl. 13:40

(Ordfører)

Kasper Sand Kjær (S):

Tak for ordet, formand, og tak til Danse Folkeparti for at sikre os endnu nogle hyggelige timer sammen her i Folketingssalen. Og man må jo give forslagsstillerne, at med det her forslag har man da i hvert fald fundet en ny diskussion – og på en eller anden måde er det vel kreativt.

For med beslutningsforslaget her foreslår Dansk Folkeparti, at regeringen skal sørge for, at alle udlændinge en gang om året skal betale et gebyr for fortsat ophold i Danmark, som beløbsmæssigt svarer til gebyret, som bliver betalt ved indgivelse af ansøgning om opholdstilladelse, familiesammenføring m.v. I Socialdemokratiet mener vi, at vi skal stille stramme krav til udlændinge, der gerne vil have en opholdstilladelse i Danmark. For som forslagsstillerne selv skriver i beslutningsforslagets bemærkninger, har særlig indvandring fra de såkaldte MENAPT-lande medført svære integrationsproblemer, som vi jo i særdeleshed også mærker konsekvenserne af i dag. Negativ social kontrol af kvinder, lav beskæftigelse, høj kriminalitet og et indtog af værdier, der jo står i direkte modsætning til danske, demokratiske værdier.

På den baggrund har vi jo fra politisk hold sørget for at stramme udlændingelovgivningen gentagne gange over mange år, så vi dels sørger for at lægge en dæmper pår tilstrømningen til Danmark, og dels sørger for, at herboende indvandrere bliver integreret og bidrager til fællesskabet, bl.a. med deres arbejdskraft. Det bl.a. også derfor, regeringen for nyligt har foreslået en ny arbejdspligt på 37 timer om ugen for alle, som er kommet hertil og står uden for arbejdsmarkedet. Og det er vel i virkeligheden den bedste måde at komme til at bidrage til fællesskabet på, altså ved at komme ud og få et arbejde og betale skat.

Det er jo så desværre ikke alle, der ønsker at være en del af vores fællesskab, og derfor har vi i Socialdemokratiet også fokus på, at indvandrere, der aldrig er blevet en del af Danmark og heller ikke ønsker at blive en del af Danmark, får et tilbud om at vende hjem til deres oprindelseslande igen. Som reglerne er indrettet i dag, skal udlændinge betale et gebyr, når de ønsker opholdstilladelse i Danmark, også ved forlængelse af de fleste opholdstilladelser. Derfor kan Socialdemokratiet ikke støtte forslaget, da vi ikke mener, der er nogen rimelig grund til at ændre de nuværende regler for betaling af gebyrer. Tak for ordet.

Kl. 13:42

Formanden (Søren Gade):

Tak for det. Der er en kort bemærkning. Hr. Morten Messerschmidt, Dansk Folkeparti.

Kl. 13:42

Morten Messerschmidt (DF):

Tak, formand. Dermed besegler Socialdemokratiet jo det gedigne svigt, som man har repræsenteret historisk ved ikke at ville begrænse tilstrømningen før indtil for få år siden, hvor det så nu er lykkedes, men ikke vil rydde op efter sig selv. Det er jo en god dyd, vi normalt lærer fra vores forældre, at man rydder op efter sig selv, når man laver noget rod, og Socialdemokratiet har virkelig fået lavet rod i Danmark ved at invitere 100.000-200.000 ind fra Mellemøsten, som formodentlig aldrig burde have været her.

Vi ved, at et sted mellem 20 og 40 pct. af de muslimer, der er i Danmark, mener, at sharia og Koranen skal stå over dansk lov. Der handler det jo om at finde nogle tiltag, som gør, at vi kan få dem ud af Danmark igen. Tilstrømningen er ikke problemet lige nu; det bliver det måske, men det er ikke det, der er problemet lige nu. Så nu handler det om at få udflytningen af de her mennesker til at komme i gang. Og hvorfor er det her så ikke et godt forslag? Hvad er det for nogle alternative forslag, som hr. Kasper Sand Kjær taler om? Altså, hans minister står og taler om folk, der bliver afvist, inden de får asyl, og det er jo så latterligt få, at det er ligegyldigt. Det her handler om de folk, der aldrig skulle have haft ophold.

Kl. 13:43

Formanden (Søren Gade):

Ordføreren.

Kl. 13:43

Kasper Sand Kjær (S):

Det er, synes jeg, fornøjeligt, at vi igen og igen skal have diskussionen her om historien. Jeg tror ikke, der sidder nogen i Folketinget i dag – det skulle være nogle få enkelte partier – som ikke vil vedkende sig, at for slappe regler for tilstrømning har haft store konsekvenser for Danmark. Det er jo bl.a. nogle af de konsekvenser, hr. Morten Messerschmidt nævner. Det var jo også tilfældet i de mange år, hvor Dansk Folkeparti var en afgørende magtfaktor i dansk politik. Der kom der jo mange flere indvandrere, også fra MENAPT-landene, til Danmark, end der gør nu under en socialdemokratisk ledet regering, og det er jeg sådan set ret stolt af, altså at det er lykkedes os at få styr på tilstrømningen. Samtidig er vi lykkedes med at få flere hjemsendt, end man gjorde tidligere. Nu skal vi jo selvfølgelig tage de næste skridt. Vi skal blive ved med at forbedre hjemsendelsespolitikken. Det er en bureaukratisk succes, som ministeren beskrev det.

For nylig har vi så foreslået nu også at stille krav om at arbejde for ydelser, og det er jo det spor, vi nu er i gang med at følge, hvor vi faktisk laver politik, der virker. Og det her forslag vil jo ikke have nogen effekt på det, hr. Morten Messerschmidt taler om.

Kl. 13:44

Formanden (Søren Gade):

Hr. Morten Messerschmidt.

Kl. 13:44

Morten Messerschmidt (DF):

Men det er jo Socialdemokratiets svigt op igennem 00'erne og 2010'erne, hvor Dansk Folkeparti kæmpede den her kamp alene, der gør, at vi står med de problemer, som vi står med i dag. Der må man bare sige, at hvis man vil sikre, at Danmark igen bliver danskernes fædreland, er man nødt til at sørge for, at de folk, der ikke vil indordne sig under danske vilkår, kommer ud. Der kunne en vej jo være at sige, at man gør det dyrt at forny sin opholdstilladelse. Så sikrer vi i hvert fald, at de, som ikke har de høje indtægter, og som ikke er danske statsborgere, får svært ved at være her.

Hvorfor er det ikke en god vej frem for at sørge for, at f.eks. Brøndby og Ishøj snart igen har dansk demografisk flertal?

Kl. 13:45

Formanden (Søren Gade):

Ordføreren.

Kl. 13:45

Kasper Sand Kjær (S):

»Socialdemokratiets svigt i 00'erne«, siger hr. Morten Messerschmidt. Altså, mig bekendt var det jo Dansk Folkeparti, der var det afgørende støtteparti op igennem 00'erne til forskellige borgerlige regeringer, hvor det jo stod langt værre til, end det gør i dag. Så det kan jeg ikke genkende. Men jeg anerkender gerne, at Socialdemokratiet sammen med en række andre partier herinde har flyttet sig på det her spørgsmål, bl.a. jo på grund af Dansk Folkeparti, der var med til for alvor at sætte det på dagsordenen i dansk politik. Det tror jeg vi alle sammen skylder fru Pia Kjærsgaard og resten af Dansk Folkeparti en stor tak for. Pointen er jo bare, at det er en lidt gammel diskussion, for vi er på sporet nu. Vi er jo i gang med at sørge for, at der ikke kommer mange hertil, og at dem, der ikke skal være her, bliver sendt hjem igen.

Kl. 13:46

Formanden (Søren Gade):

Hr. Mikkel Bjørn, Dansk Folkeparti.

Kl. 13:46

Mikkel Bjørn (DF):

Der er igen tale om den her historieforfalskning. Altså, Dansk Folkeparti tilbage i 00'erne trak jo om kap med en venstreorienteret elefant, der hele tiden ville trække til venstre. Regeringen i dag trækker om kap med en kat i forhold til det her spørgsmål, for der er et kæmpe flertal i Folketinget, der bakker op om den stramme udlændingepolitik. Socialdemokratiet har selv rykket sig markant til højre.

Så den her sammenligning mellem Dansk Folkepartis virke tilbage i 00'erne – hvor vi virkelig forsøgte at trække det her i den rigtige retning, men hvor det var stort set umuligt, fordi alle andre partier trak til Venstre – og i dag, hvor et stort flertal af partier bakker op om en i hvert fald strammere udlændingepolitik, end man havde i 00'erne, synes jeg bare er en dybt uærlig fremstilling af historien, og det kunne jeg godt tænke mig at ordføreren kommenterede på.

Kl. 13:47

Formanden (Søren Gade):

Ordføreren.

Kl. 13:47

Kasper Sand Kjær (S):

Mig bekendt sad der Venstreledede borgerlige regeringer fra 2001 til 2011, hvor Dansk Folkeparti var de afgørende mandater. Det var ikke Socialdemokratiet, der var de afgørende mandater; det var Dansk Folkeparti, der år efter år holdt de regeringer i live, og hvis man ikke syntes, at der blev ført den rigtige udlændingepolitik, så skulle man da have væltet dem.

Altså, det kan jeg da ikke stå her og stå på mål for. Jeg ved godt, at hr. Mikkel Bjørn dengang var medlem af, jeg ved ikke hvilket parti, men i hvert fald et andet parti. Men det kan da ikke være mig, der skal forsvare, at Dansk Folkeparti i 00'erne ikke fik trukket den daværende borgerlige regering i den rigtige retning, hvad angår det her spørgsmål.

Kl. 13:47

Formanden (Søren Gade):

Hr. Mikkel Bjørn.

Kl. 13:47

Mikkel Bjørn (DF):

Det havde da været en god idé at vælte regeringen i 00'erne, hvis man dermed havde fået en strammere udlændingepolitik med Socialdemokratiet ved bordet, men dengang stod Socialdemokratiet jo både 10 km til venstre for, hvor de står i dag, men også til venstre for Venstre. Så det giver jo ikke mening; det havde jo kun bidraget til, at vi i dag havde stået i endnu større problemer, end vi gør.

Kl. 13:48

Formanden (Søren Gade):

Ordføreren.

Kl. 13:48

Kasper Sand Kjær (S):

Det bliver jo sådan en lidt spændende historisk politisk kommentator-debat. Jeg forholder mig bare til, hvad situationen var i 00'erne. Dansk Folkeparti sad på de afgørende mandater, og der kom langt flere udlændinge til Danmark, end der gør i dag under socialdemokratisk ledede regeringer. Det er godt, og det er jeg stolt af; det er godt for Danmark.

Så lad os nu holde fokus på den diskussion: Hvordan bliver vi ved med at have styr på tilstrømningen? Hvordan får vi styr på integrationen? Hvordan får vi flere ud at bidrage på arbejdsmarkedet og bidrage til fællesskabet?

Kl. 13:48

Formanden (Søren Gade):

Tak for det. Nu er der ikke flere korte bemærkninger. Vi siger tak til hr. Kasper Sand Kjær fra Socialdemokratiet. Jeg byder nu velkommen til hr. Preben Bang Henriksen fra Venstre.

Kl. 13:48

(Ordfører)

Preben Bang Henriksen (V):

Tak for det. Med det beslutningsforslag, som vi har i dag, vil forslagsstillerne indføre et gebyr for alle udlændinge for at opholde sig i Danmark. Det skal så beløbsmæssigt svare til det gebyr, der er blevet betalt ved ansøgning om ophold i Danmark gennem opholdstilladelse, familiesammenføring osv. Så vidt jeg kan forstå, drejer det sig om 10.330 kr. årligt eller små 1.000 kr. pr. måned for den person, som eksempelvis har fået sin udenlandske ægtefælle til Danmark.

Der er et eller andet heri, jeg synes klinger lidt underligt, må jeg sige. Misforstå mig ikke. Det er ikke provokerende sagt, og det kan skyldes min manglende viden på området, men jeg synes ikke rigtig, jeg kan læse ud af forslaget, om det her gælder for alle udlændinge. Er det, uanset hvor og hvor længe de skal opholde sig i Danmark, at der forfalder sådan et gebyr? Hvornår forfalder det i øvrigt? Og hvordan mon det går med danskere, der er i udlandet? Gælder det for en svensker? Gælder det for en person fra Padborg? Det er muligt, jeg ikke lige har forstået det helt, men umiddelbart virker det her meget voldsomt efter min mening.

Forslagsstillerne skriver i bemærkningerne til forslaget, at man ønsker, at udlændinge i Danmark bidrager økonomisk til samfundet. Det er jeg helt enig i. Det er grundlæggende, at flygtninge og indvandrere, der kommer hertil, selvfølgelig skal bidrage til fællesskabet – ingen tvivl om det. Det betyder også, at det klare udgangspunkt er, at man skal være en del af arbejdsmarkedet, og kan man arbejde, skal man arbejde. Det udgangspunkt fører vi videre i politikken. Min kollega fra Socialdemokratiet har jo lige nævnt eksempler herpå, som jeg ikke skal gentage. De udlændinge, der kommer hertil som eksempelvis international arbejdskraft, kommer, fordi de har fået et arbejde. De bidrager til samfundet. Det er afgørende for økonomien. Jeg synes, det er et underligt signal at bede dem om at betale en årlig entrébillet, hvis det er det, forslaget går ud på.

Så vi er enige med forslagsstillerne i, at udlændinge skal bidrage til fællesskabet, men vi er ikke enige i, at det skal ske på den her måde, og derfor kan Venstre ikke støtte forslaget.

Kl. 13:51

Formanden (Søren Gade):

Tak for det. Der er foreløbig en enkelt kort bemærkning. Hr. Morten Messerschmidt, Dansk Folkeparti, værsgo.

Kl. 13:51

Morten Messerschmidt (DF):

Først og fremmest tak for den meget konstruktive interesse. Altså, jeg forstår det sådan, at hr. Preben Bang Henriksen gerne vil forhandle om det her, således at vi kan få indkredset: Hvad er det så for udlændinge, og under hvilke omstændigheder skal man betale et ekstra gebyr? Jeg hørte det i hvert fald ikke som en fuldstændig afvisning, og det er jo sådan set meget opløftende.

Men grundlæggende er det vel en sund tanke, at vi lægger et ekstra gebyr på de folk, som vi ved igennem rigtig, rigtig mange år har trukket veksler på den danske statskasse, idet vi således gør det mere attraktivt for folk, der rent faktisk tjener gode penge, lader sig integrere og har en naturlig tilknytning til det danske samfund, end for folk, der igennem rigtig mange år bare har levet på offentlig forsørgelse. Er det ikke en meget sund tanke?

Kl. 13:51

Formanden (Søren Gade):

Ordføreren.

Kl. 13:51

Preben Bang Henriksen (V):

Man skal jo spidse ørerne, når man står her. Hr. Morten Messerschmidt startede med at kvittere, fordi jeg tog positivt imod forslaget om betaling af 1.000 kr. pr. måned. Det gjorde jeg godt nok ikke, må jeg så sige. Jeg tog bestemt ikke positivt imod det. Jeg tog derimod positivt imod, at de udlændinge, der kommer hertil, skal bidrage til fællesskabet på en eller anden måde, men ikke på den måde, der fremgår her.

Kl. 13:52

Formanden (Søren Gade):

Hr. Morten Messerschmidt.

Kl. 13:52

Morten Messerschmidt (DF):

Men der er jeg så nok nødt til at være den lille dreng i »Kejserens nye klæder« og gøre hr. Preben Bang Henriksen opmærksom på, at han og hans parti – sammen med Socialdemokratiet selvfølgelig – har en kæmpe udfordring at løfte i forhold til deres arv. Sagen er jo, at der er kommet hundredtusindvis af folk ind i Danmark fra Mellemøsten, som aldrig nogen sinde burde have været her, og som ved deres blotte adfærd, hvad enten det er økonomisk eller kulturelt eller i forhold til dominansvold eller andre ting, dagligt viser, at de aldrig burde have været her. Og der hører jeg bare absolut ingen forslag fra hverken hr. Preben Bang Henriksen eller den øvrige regering om, hvordan man agter at få dem tilbage igen.

Kl. 13:52

Formanden (Søren Gade):

Ordføreren.

Kl. 13:52

Preben Bang Henriksen (V):

Nu er det jo svært at kommentere på, hvor mange hundredtusind der er her, og hvor mange af dem der skulle være her, og hvor mange af dem der er i arbejde og bidrager til det danske samfund osv. Men det er måske, ligesom om historieskrivningen forsvinder lidt hos et par af spørgerne her. Altså, vi havde en regering fra 2001-2011, som fik sat en stopper for det her. Tusind tak til Dansk Folkeparti for at have medvirket til det. Man må jo ikke sådan fralægge sig ansvaret for, at det er gået, som det er gået, og så bagefter stå og angribe os andre for det.

Kl. 13:53

Formanden (Søren Gade):

Tak for det. Der er ikke flere korte bemærkninger, så vi siger tak til hr. Preben Bang Henriksen fra Venstre. Jeg byder nu velkommen til hr. Mohammad Rona fra Moderaterne.

Kl. 13:53

(Ordfører)

Mohammad Rona (M):

Tak for ordet. I Moderaterne mener vi, det er helt fair, at der opkræves et engangsgebyr, når de relevante myndigheder skal behandle ansøgninger om alt fra navneændringer og adoptioner til statsborgerskab og familiesammenføring. For det er omkostningsfuldt, og det er tidskrævende for myndighederne, og man skal ikke bare gøre den slags ting for sjov. Men det er et gebyr, som opkræves på baggrund af en ydelse, der leveres. I det tilfælde vil det sige selve behandlingen af ansøgningen. Derfor kan vi naturligvis ikke støtte op om et forslag om at opkræve et årligt gebyr fra mennesker, som allerede én gang har betalt et gebyr, og som er her helt og aldeles lovligt. Vi mener ikke, det er fair, og vi mener ikke, at forslagsstillerne løser de ønskede problematikker med det beslutningsforslag. Jeg vil til gengæld også sige, som der også er blevet sagt flere gange her i dag, at den bedste måde og den nemmeste måde at få udlændinge til at bidrage i samfundet er helt klart ved sprog og beskæftigelse. Så den del er jeg sådan set enig i. Tak.

Kl. 13:54

Formanden (Søren Gade):

Tak for det. Der er foreløbig en enkelt kort bemærkning. Hr. Morten Messerschmidt, Dansk Folkeparti.

Kl. 13:54

Morten Messerschmidt (DF):

Nu er der det gode ved Moderaterne, at de jo alt andet lige ser tingene, må man gå ud fra, med friske øjne, selv om det er en formand, der jo trods alt har været her i et stykke tid. Derfor havde jeg også håbet på, at man så ville komme med nogle andre idéer. Altså, jeg går ud fra, at vi er enige om, at Danmark har taget imod alt for mange muslimer – mange flere, end vi burde – og at der er ganske mange, som ved deres opbakning til sharia og antidemokratiske organisationer osv. viser deres antidanske sindelag, og derfor må man bare sige, at det har været en kæmpe fejl, de er kommet ind. Det her er jo et konkret forslag til, hvordan vi ligesom får renset ud. Man kan sige, at frø af ugræs er føget over hegnet, og hvordan får vi dem så til at fyge tilbage igen? Der kunne jeg da så godt tænke mig at høre Mohammad Ronas eller Moderaternes bud på, hvordan man i deres lejr tænker at vi får de her uønskede elementer ud af landet igen.

Kl. 13:55

Formanden (Søren Gade):

Ordføreren.

Kl. 13:55

Mohammad Rona (M):

Tak for det. Det er jo fuldstændig rigtigt, at der er kommet nogle til landet, til Danmark gennem de sidste mange år og især gennem 1990'erne, som faktisk ikke ønsker Danmark det bedste. Det er jeg sådan set godt klar over, og det tror jeg langt de fleste sådan set er enige i. Det, der er også er vigtigt for mig at sige, er, at med sådan en type forslag synes jeg man skal passe lidt på med ikke at skære alle folk over en kam, for der findes folk, heldigvis mange endda – og jeg er selv et eksempel på det, min familie er et eksempel på det, og mange andre familier – som vil Danmark det bedste, og som har taget de danske værdier til sig. Og jeg har ikke, hvad kan man sige, et andet forslag til, hvordan vi kan gøre det her anderledes, men det, jeg altid ytrer, er, at når du er her, opfører du dig ordentligt, og du bliver en del af fællesskabet, og det gør du via sprog, beskæftigelse og kultur. Den sidste del tror jeg nogle gange er noget af det, man godt kan glemme lidt, men det er faktisk noget af det allervigtigste.

Kl. 13:56

Formanden (Søren Gade):

Hr. Morten Messerschmidt.

Kl. 13:56

Morten Messerschmidt (DF):

Men når Dansk Folkeparti fremsætter forslag, der handler om sprog, kultur og beskæftigelse, får vi at vide, at det er meget diskriminerende, for man må ikke give dansk kultur forrang, man må ikke give dansk sprog forrang. Nu prøver vi så at lave forslag, som ikke er diskriminerende, og som bare sikrer, at dem, der så ikke har råd til at betale de her ca. 1.000 kr. om måneden for at være her, ryger ud. Det vil jo så være folk, der ikke tjener deres egne penge selv eller er i meget lavtlønnede job osv. osv., blandt udlændinge. Så kunne hr. Mohammad Rona ikke komme lidt ind på – hvis vi er enige om, at der er føget ugræs over hegnet – hvad vi så gør for at få det ud igen?

Kl. 13:57

Formanden (Søren Gade):

Ordføreren.

Kl. 13:57

Mohammad Rona (M):

Ja, hvad gør vi for at få det ud igen? Altså, der er helt sikkert, som jeg også sagde før, nogle, der er kommet hertil, som måske ikke skulle have været her. Det er vi sådan set fuldstændig enige om. Men jeg tror ikke, at et årligt gebyr vil være noget, der kommer til at løse den del af det. Det tror jeg simpelt hen ikke.

Kl. 13:57

Formanden (Søren Gade):

Tak for det. Så kom der lige en sidste kort bemærkning. Hr. Mikkel Bjørn, Dansk Folkeparti.

Kl. 13:57

Mikkel Bjørn (DF):

Tak for det. Jeg blev lidt i forlængelse af hr. Morten Messerschmidts spørgsmål lidt nysgerrig på, hvad for nogle initiativer Moderaterne har til at få sendt dem ud, som ikke kan finde ud af at opføre sig ordentligt, som måske begår grov personfarlig kriminalitet, lever her i årtier på offentlig forsørgelse eller andre ting – dem, vi grundlæggende ikke skulle have taget imod, og som jeg synes ordføreren selv istemmer at der er nogle af.

Kl. 13:58

Formanden (Søren Gade):

Ordføreren.

Kl. 13:58

Mohammad Rona (M):

Jeg har ikke sådan et konkret forslag. Men som jeg også har nævnt før, og som jeg har nævnt i andre ordførertaler om det her område, er jeg da helt sikkert klar til at kigge på nogle af de her ting her. Det er jeg da.

Kl. 13:58

Formanden (Søren Gade):

Hr. Mikkel Bjørn? Så var der ikke flere korte bemærkninger. Jeg siger tak til hr. Mohammad Rona fra Moderaterne, og jeg siger nu velkommen til hr. Carl Valentin fra Socialistisk Folkeparti.

Kl. 13:58

(Ordfører)

Carl Valentin (SF):

Tak for det. Det her forslag fra Dansk Folkeparti om at pålægge udlændinge et årligt gebyr for at opholde sig i Danmark er ikke noget, vi kan støtte i SF. Årsagen er, at vi ikke deler DF's antagelse om, at det er den bedste måde at sikre, at dem, som opholder sig i Danmark, også bidrager økonomisk til opholdet og til velfærdssamfundet.

I SF mener vi, at det er på sin plads at stille krav om, at udlændinge, der kommer hertil, skal i arbejde eller i uddannelse – ja, vi mener faktisk, at det er det, der er bedst for alle parter. Vi er sådan set enige i, at netop det ikke er sket i så høj grad, som man kunne have ønsket sig, og at der er en række problemer med integrationen, som vi bør tage alvorligt. Men der mener vi så, at vi skal sætte ind med andre initiativer i stedet for.

Først og fremmest er det centralt, at man får sig et arbejde, når man kommer til Danmark. Et arbejde giver ikke bare penge på kontoen til at forsørge sig selv, men også mulighed for at undgå økonomisk afhængighed af en ægtefælle og er et godt udgangspunkt for at lære det danske sprog. Når man har et arbejde, betaler man selvfølgelig også skat og bidrager på den måde til de velfærdsgoder, som man har ret til. Efter min mening er lidt svært at se, hvorfor man så oveni skulle betale et årligt gebyr.

Det her forslag er et af mange i rækken af Dansk Folkepartis forslag på det her område, som jeg ikke bare er uenig i, men som også mystificerer mig lidt, for problemet er jo, at vi halter bagud på beskæftigelsen. Det er jo det fundamentale problem, vi prøver at løse, og så laver man i stedet sådan en slags omvej med et forslag som det her. Derfor vil vi også meget hellere være med til at lave en integrationspolitik, som sigter efter at få flere udlændinge i job på en måde, som ikke underminerer arbejdsmarkedets parter.

Og så skal jeg hilse fra Radikale Venstre, der ikke kan være her, og som heller ikke støtter forslaget.

Kl. 14:00

Formanden (Søren Gade):

Tak for det. Og der er en enkelt kort bemærkning fra hr. Morten Messerschmidt, Dansk Folkeparti.

Kl. 14:00

Morten Messerschmidt (DF):

Det er, ligesom om venstrefløjen og SF slet ikke forstår, at det ikke kun handler om job. Altså, hvordan tror hr. Carl Valentin det er, hvis man bor i Brøndby f.eks. og kan konstatere, at danskere nu er i mindretal. Så kan det godt være, at hovedparten af muslimerne derude, som udgør flertallet, er i job, men det ændrer jo fuldstændig karakteren. Det gør, at man ikke kan føle sig tryg; det gør, at der ikke tales dansk som det mest almindelige sprog i supermarkedet og på gaderne; det gør jo, at hele karakteren i et område bliver mere arabisk end dansk. Så det handler jo ikke kun om at have folk i beskæftigelse; det handler jo om, at de folk, der er i Danmark, har taget Danmark til sig. Og det gør man jo ikke, bare fordi man har et job. Altså dem, der fløj flyvemaskiner ind i World Trade Center, var jo også både velintegrerede, havde job og uddannelse, og hvad ved jeg.

Kl. 14:01

Formanden (Søren Gade):

Ordføreren.

Kl. 14:01

Carl Valentin (SF):

Jeg forstår ikke rigtigt, hvorfor Dansk Folkeparti konkluderer, at vi udelukkende skulle være fokuseret på job. Altså, vi har i Socialistisk Folkeparti haft masser af fokus på problemer med social kontrol eksempelvis, og vi er da helt med på, at det er et problem, hvis man har store områder, hvor der bliver dannet parallelsamfund. Det er også derfor, vi er med i parallelsamfundspakken og egentlig synes, at det er vigtigt at sørge for, at vi bliver blandet på tværs af kulturer.

Jeg ved bestemt, hvordan det er at være i områder, hvor der er mange med anden etnisk baggrund end dansk. Altså, jeg har gået i gymnasiet ude ved Vollsmose, og jeg har boet mange år i Københavns nordvestkvarter. Og jeg er helt enig med hr. Morten Messerschmidt i, at det er vigtigt, at de mennesker, der kommer hertil, også lærer dansk. Det er jo bl.a. derfor, vi var med til at fjerne brugerbetalingen på danskundervisning, som Dansk Folkeparti var med til at pålægge. Det har faktisk gjort, at der er flere, der lærer dansk.

Jeg synes, det er vigtigt, at folk tager vores værdier til sig og lærer det danske sprog – det er en del af det. Men jeg synes ikke, man skal opkræve folk et gebyr for at være her.

Kl. 14:02

Formanden (Søren Gade):

Hr. Morten Messerschmidt.

Kl. 14:02

Morten Messerschmidt (DF):

Når jeg nævner beskæftigelse, er det jo sjovt nok, i respekt for at det var det, hr. Carl Valentin selv nævnte i sin tale, så jeg tænkte, at vi måske var på samme bølgelængde. Men derudover må jeg bare sige, at det at være dansk jo ikke kun er et spørgsmål om de ydre omstændigheder. Når vi kan se, at mellem 20 og 40 pct. af muslimerne i Danmark – det varierer lidt i de undersøgelser, man laver – mener, at sharia og Koranen er væsentligere end den verdslige lovgivning, som vi vedtager her i Folketinget, så er det jo ikke kun et spørgsmål om beskæftigelse og at tale dansk, for vi ved dog, at så mange er der ikke uden for beskæftigelse, og som ikke mestrer at tale dansk sådan nogenlunde. Så det er et spørgsmål om – hvad kan man sige – sindelag, så er det et spørgsmål om sjælen, og der må man bare sørge for, at der er flere, der kommer ud, end der kommer ind.

Kl. 14:02

Formanden (Søren Gade):

Ordføreren.

Kl. 14:02

Carl Valentin (SF):

Jamen det er sjovt, at først, da jeg holdt min tale og talte lidt om beskæftigelse, så sagde hr. Morten Messerschmidt: SF tænker kun på beskæftigelse. Så taler jeg om danskundervisning, og så siger hr. Morten Messerschmidt: SF tænker kun på danskundervisning – det handler om meget mere end det.

Altså, jeg er med på, at det handler om meget mere end det. Der er mange nuancer i det her, og jeg synes, det er vigtigt, at folk tager Danmark til sig og bliver velintegreret på alle mulige forskellige måder – altså både den materielle integration i form af beskæftigelse og uddannelse osv., men selvfølgelig også den immaterielle i form af, at ligestilling og demokrati er vigtige værdier i Danmark. Det er vi meget opmærksomme på i SF. Det betyder ikke, at vi bliver tilhængere af et gebyr for at bo her.

Kl. 14:03

Formanden (Søren Gade):

Tak for det. Der er ikke flere korte bemærkninger. Vi siger tak til hr. Carl Valentin fra Socialistisk Folkeparti. Jeg byder velkommen til Peter Skaarup fra Danmarksdemokraterne.

Kl. 14:03

(Ordfører)

Peter Skaarup (DD):

Tak for ordet. Med beslutningsforslaget vil forslagsstillerne sikre, at alle udlændinge årligt skal betale et gebyr for fortsat ophold i Danmark, som beløbsmæssigt svarer til gebyret, som blev betalt ved indgivelse af ansøgning om opholdstilladelse eller familiesammenføring, eller hvad det nu er, der er ens opholdsgrundlag i Danmark. Det vil altså sige, at hvis man som udlænding ved ansøgning om f.eks. familiesammenføring har betalt et gebyr, så skal udlændingen årlig betale det samme gebyr for at opretholde mulighed for familiens ophold.

I Danmarksdemokraterne mener vi grundlæggende, at det er vigtigt, at vi stiller krav til de udlændinge, der kommer hertil. Det ville være helt naturligt, at vi stiller markante krav til, at man skal bidrage, når man kommer til Danmark – bidrage til samfundet i form af uddannelse eller arbejde og på sigt i det hele taget bidrage fra familiens side til opholdet i Danmark. Det er et grundlæggende princip, fornuftigt princip, at udlændinge, der kommer hertil, i det hele taget skal forsørge sig selv, altså være med til at sikre, at man bidrager til det land, man er kommet til.

Så kan man sige: Er det så proportionalt, at man vil gøre udlændinges opholdstilladelse afhængig af at betale et gebyr, når man f.eks. tænker på, at nogle udlændinge er flygtninge og heldigvis rent faktisk går på arbejde eller er i uddannelse, selv om det selvfølgelig fortsat er en vigtig udfordring at få flere i arbejde? Og her har Dansk Folkeparti selvfølgelig en pointe i, at det da er så vigtigt, at man bidrager, hvis man er kommet til Danmark, og at man i øvrigt også indordner sig i forhold til den kultur og de værdier, vi har i Danmark. Det burde være snusfornuft, at det sker. Men med den udformning, som forslaget har, er det klart, at man jo i virkeligheden kommer til at pålægge mange mennesker en slags ekstra skat, fordi de jo er sådan en årlig ting. Man skal altså betale et gebyr for at få lov til at være i landet, selv om man er i arbejde.

Samtidig synes jeg også, når man kigger på forslaget, at der er nogle udfordringer forbundet med forslaget, med henblik på hvad konsekvensen så vil være, hvis man af en eller anden grund så ikke betaler det gebyr. Betyder det, at man mister sin opholdstilladelse? Betyder det, at man kan miste opholdstilladelsen, selv om man jo så har fået permanent opholdstilladelse? Det har man jo fået på et tidspunkt. Vil man så gerne rulle det tilbage og sige, at nu kan man ikke længere have den permanente opholdstilladelse?

Så jeg synes, der er et behov for, at man får selve udmøntningen helt på plads i forhold til sådan et forslag som det her. Hvordan skal det fungere i praksis? Det skal i hvert fald præciseres, før man endelig kan tage stilling til den del af forslaget, som det ligger her.

Derfor er der altså nogle ting i det, som vi synes ikke er helt gennemtænkt, men vi vil selvsagt gerne være med til at kigge på initiativer og tiltag, der kan få flere udlændinge i arbejde. Det siger sig selv. Der er en for lav beskæftigelsesfrekvens, som man kalder det, for visse grupper, der kommer til Danmark, ingen tvivl om det. Der er også problemer, som andre ordførere har været inde på, med, at man tager de værdier på sig, som der skal til for at være i Danmark. Hr. Mohammad Rona var inde på noget af det, synes jeg, meget fint.

Så samlet set er det fornuftigt at rejse den her diskussion af Dansk Folkeparti. Er det det rigtige værktøj? Arh, det er det vist ikke helt. Der er brug for nogle fornuftige initiativer og fornuftige tiltag for at sikre, at vi får flere i arbejde, og at vi i øvrigt får strammet op der, hvor det virkelig betyder noget, sådan at dem, der vil Danmark, kan få lov til at blive her, og dem, der ikke vil Danmark, ikke kan få lov til at blive her.

Jeg skulle i øvrigt hilse fra Det Konservative Folkeparti og sige, at man heller ikke, som det ligger her, kan støtte forslaget fra Dansk Folkeparti.

Kl. 14:08

Formanden (Søren Gade):

Tak for det. Der er foreløbig et enkelt kort bemærkning. Hr. Morten Messerschmidt, Dansk Folkeparti.

Kl. 14:08

Morten Messerschmidt (DF):

Jeg ved ikke, hvad der er så svært at forstå. Altså, hvis hr. Peter Skaarup ikke betaler for sit Netflixabonnement, bliver det lukket. Sådan er det jo også, hvis du indfører et gebyr. Så bliver den adkomst, man tidligere har haft, frataget en, og så skal man selvfølgelig udvises. Det, som jeg undrer mig over her, er, at det er, som om hr. Peter Skaarup mener, at bare man som udlænding er i beskæftigelse, er alting godt. Tag nu min valgkreds. Jeg er valgt ude i Brøndby. Der er 51 pct. udlændinge og 49 pct. danskere. Hvis nu vi satte, at alle de muslimer, altså de 51 pct., var i beskæftigelse, ville hr. Peter Skaarup så stadig væk mene, at Brøndby var fuldt ud dansk, og at der ikke var nogen problemer der – at det var helt fint, og at det var, som han og hans parti gerne ville have det?

Kl. 14:08

Formanden (Søren Gade):

Ordføreren.

Kl. 14:08

Peter Skaarup (DD):

Jeg tror ikke, at hr. Morten Messerschmidt helt hørte, hvad jeg sagde, for jeg sagde faktisk, at hvis ikke man vil Danmark, så skal man ikke være i Danmark. Så skal man et andet sted hen. I det ligger der ikke kun det at have et job. Der ligger for mig også kultur, værdier, det at tage Danmark til sig som land. Det er da virkelig vigtigt, hvis man bor i Danmark, ligesom det er for danskere, der bor et andet sted i verden. Så er det da også vigtigt, at vi tager de værdier til os. Så det handler for Danmarksdemokraterne ikke kun om job, men job er vigtigt. Job er vigtigt for integrationen, og det er uddannelse også.

Kl. 14:09

Formanden (Søren Gade):

Hr. Morten Messerschmidt.

Kl. 14:09

Morten Messerschmidt (DF):

Det er fint, at vi er enige om, at man skal tage Danmark til sig. Hvad er det så for nogle regler, Danmarksdemokraterne foreslår for at sikre det? Er det f.eks. at indføre et familieansvar, som hr. Peter Skaarup foreslog i november 2020, hvor man som forældre står til ansvar for det, hvis ens børn begår forbrydelser imod Danmark, sådan at hele familien bliver vist ud af Danmark?

Kl. 14:09

Formanden (Søren Gade):

Ordføreren.

Kl. 14:09

Peter Skaarup (DD):

Jeg tror, vi tager den diskussion en anden gang. Lige nu og her behandler vi et forslag om at lave et årligt gebyr for at være udlænding i Danmark, og det vil måske ramme nogle af dem, Dansk Folkeparti gerne vil ramme, men det vil også ramme nogle, som man nok ikke rigtig har nogen interesse i at ramme, f.eks. nogle, der har fået en familiesammenføring, som sådan set vil Danmark og virkelig bidrager til det danske samfund. Så man skal finde nogle andre værktøjer, det er bare vores budskab.

Kl. 14:10

Formanden (Søren Gade):

Hr. Mikkel Bjørn, Dansk Folkeparti.

Kl. 14:10

Mikkel Bjørn (DF):

Tak for det. Jeg ved ikke, om Danmarksdemokraterne kan blive enige med Dansk Folkeparti i, at der er kommet alt, alt for mange mennesker til Danmark, som ikke skulle have været her, og at mange af dem stadig er her og ikke har taget dansk kultur til sig og ikke overholder de regler og love, vi har fastsat, både hvad angår beskæftigelse og kriminalitet og meget andet.

Hvis man kigger på de demografiske fremskrivninger, der er, så bliver problemet kun værre herfra, så der er nødt til at iværksættes nogle initiativer, der sikrer, at mange af de mennesker forlader landet igen, i stedet for at der er flere mennesker, der kommer hertil. Derfor er jeg nysgerrig på, hvad Danmarksdemokraterne egentlig har af initiativer til at sikre, at flere mennesker forlader landet, end der kommer hertil, så vi sikrer, at Danmark også i fremtiden er et trygt og sikkert land for borgerne.

Kl. 14:11

Formanden (Søren Gade):

Ordføreren.

Kl. 14:11

Peter Skaarup (DD):

Det kunne f.eks. være på et område, hvor vi jo er meget mere enige i det, Dansk Folkeparti siger, end i den historieforfalskning, som jeg synes ministeren og Socialdemokratiet kom med for lidt siden. Man skal simpelt hen stramme skruen på nogle af de områder, hvor det virkelig batter noget, f.eks. stille krav om, at lande, der modtager dansk bistand på den ene eller den anden måde, selvfølgelig skal tage deres egne borgere tilbage. Det siger sig selv. Man kunne også sagtens kigge på nogle af de ydelser, vi giver, f.eks. integrationsydelsen. Der var nogle af partierne, der er repræsenteret herinde, jo før sidste valg enige om, at man skulle sænke integrationsydelsen. Det ville Socialdemokratiet ikke. Det ville jo også sende et signal om, at man skal bidrage, hvis man bor i Danmark.

Kl. 14:12

Formanden (Søren Gade):

Hr. Mikkel Bjørn.

Kl. 14:12

Mikkel Bjørn (DF):

Det kan Dansk Folkeparti da være helt enig i, men det er jo nogle meget, meget små knapper, Danmarksdemokraterne dermed ønsker at skrue på. Altså, at kigge lidt på udviklingsbistanden og måske lidt på ydelserne er jo ikke det, der gør, at der er flere, der kommer til at forlade landet, end der kommer hertil. Det er jo ikke det, der gør, at Danmark ikke om 10, 20, 50 år står i en meget værre situation, end vi gør i dag. For de demografiske fremskrivninger viser ikke supergode udsigter for Danmark, hvis ikke vi gør noget for at få vendt den her udvikling. Så hvad er det for nogle knapper, Danmarksdemokraterne vil skrue på?

Kl. 14:12

Formanden (Søren Gade):

Ordføreren.

Kl. 14:12

Peter Skaarup (DD):

Noget af det, jeg var inde på, handler jo om at sikre, at der er folk, der bor i Danmark, der kommer hjem, hvis ikke de vil bidrage, hvis ikke de vil Danmark, men det handler i høj grad om at sikre, at der ikke kommer flere, som ikke vil Danmark, hertil. Der tror jeg da vi har en fælles interesse her i Folketinget i at få lavet et modtagecenter i nærområdet. Det har vi jo talt meget om, men vi kan ikke rigtig få regeringen med til at sætte det i gang. Man vil vente på EU, og det vil sige, at det nok ikke bliver til noget. Men det helt afgørende netop i en situation, hvor vi har en migrantkrise på vej, er at sikre et eller flere modtagecentre i nærområdet.

Kl. 14:13

Formanden (Søren Gade):

Tak for det. Der er ikke flere korte bemærkninger, så vi siger tak til hr. Peter Skaarup fra Danmarksdemokraterne. Jeg byder nu velkommen til hr. Steffen Larsen, Liberal Alliance.

Kl. 14:13

(Ordfører)

Steffen Larsen (LA):

Mange tak, hr. formand. En skat er en straf for at gøre noget rigtigt. En bøde er en straf for at gøre noget forkert. Det har i mange år været en ting, jeg har gået og sagt, hver gang der er nogen, der vil indføre en skat eller en bøde på et eller andet. Så kommer spørgsmålet jo: Hvad er et gebyr for at være udlænding? Ja, det er mærkeligt. Hr. Morten Messerschmidt har lige sammenlignet det med et Netflixabonnement. Jeg har selv noteret her på mit papir, at man simpelt hen mente, at Danmark kunne være lidt ligesom et Netflixabonnement, bare måske med en bedre kultur. Nu ved jeg ikke, hvordan hr. Morten Messerschmidts forhold er til Netflix. Nå, men det er kollektivisering af skyld; det er det, som et gebyr på at være udlænding er. Og det er et problem, for det rammer de produktive, de konstruktive og de driftige i samme ombæring, hvor det skal ramme dem, som hr. Morten Messerschmidt argumenterer så kraftigt imod.

Men hvordan er alene det at være udlænding i Danmark en udgift for den danske stat? Det er det jo ikke rigtig, når først man har betalt gebyret for at få sin sagsbehandling klaret – medmindre man gør nogle dumme og fjollede ting selvfølgelig, og så er det jo, at man skal have en bøde i stedet for. Man skal jo ikke straffes bare for at eksistere i landet, hvis man nu gør konstruktive ting. Og mange udlændinge er her i landet for at passe et arbejde og øge velfærden for os. Og de øger velstanden helt konkret i vores nation. At der så er udlændinge, der ikke integrerer sig og ikke løfter deres vægt, eller som lever her i modstrid med vores samfundsbærende kultur og regler, er et særskilt problem, der skal behandles særskilt. Med forslaget her vælges der altså at pålægge udlændinge et årligt gebyr, der skal fungere som en ekstra skat. Dette vil være en urimelig straf af borgere fra udlandet her i Danmark, der faktisk passer et arbejde, der er til gavn for vores nation og de danske borgere, der nyder godt af den velstand, de skaber. Det vil altså afskrække udlændinge fra at komme til Danmark og arbejde i endnu højere grad, end det i forvejen ekstremt høje skatteniveau gør.

Liberal Alliance kan altså ikke støtte forslaget, da det søger at straffe produktive og gode borgere, på trods af at vi mangler netop den arbejdskraft, de leverer. Og så skal jeg hilse fra Enhedslistens Rosa Lund og sige, at de heller ikke støtter forslaget, ligesom jeg faktisk tidligere i dag også hilste fra SF – det er, som om jeg i dag nærmest har en magnetisk tiltrækning på venstrefløjen. Jeg er i tvivl om, hvorvidt det er min flotte tweedjakke eller det, at jeg har glemt at tage slips på, der gør, at de sådan kommer rendende til mig. Tak.

Kl. 14:16

Formanden (Søren Gade):

Tak for det. Der er en enkelt kort bemærkning fra hr. Morten Messerschmidt, Dansk Folkeparti. Værsgo.

Kl. 14:16

Morten Messerschmidt (DF):

Nej, hr. Steffen Larsen, jeg tror godt, jeg kan afsløre, at det må være hans manglende forståelse for udlændingepolitikkens konsekvens, som forener ham med Enhedslisten her. Altså det, at man alene tror, at udlændinge i Danmark er et gode, fordi de er i beskæftigelse, er jo en løgn, som man vil kunne få bekræftet bare ved at gå ned og spørge på gaden. Spørg den mor, hvis barn bliver overfaldet af en arabisk voldsmand på vej hjem fra skole. Spørg den far, hvis datter blev udsat for overgreb ved skolefesten. Spørg det kommunalsamfund, hvor et flertal af muslimer vil presse igennem, at der ikke må være juletræsfest. Spørg ude i IKEA, hvor man ikke længere må holde julefrokost, fordi man skal please muslimerne. De er alle sammen i beskæftigelse, hr. Steffen Larsen, de er bare ikke danske, og derfor skal de ud, for de har ikke noget at gøre her. Det er derfor, vi skal indordne nogle rammer i udlændingeloven, sådan at vi fremmer tilskyndelsen til at rejse ud, og det er jo præcis det, det her gør. Hvis ikke hr. Steffen Larsen kan lide det, hvad vil han så sætte i stedet for?

Kl. 14:17

Formanden (Søren Gade):

Ordføreren.

Kl. 14:17

Steffen Larsen (LA):

Som jeg jo netop også sagde, er det jo således, at der er nogle her, som lever i strid med vores samfundsbærende kultur og vores regler, og det er selvfølgelig dem, som vi skal gå efter. Vi skal jo ikke gå efter de produktive og konstruktive mennesker. Når jeg nævner netop kultur, er der jo en grund til det, for jeg deler ret meget af hr. Morten Messerschmidts analyse af nogle af problemerne. Det er løsningerne, som jeg er uenig i. Vi ser jo f.eks. også frem til de forhandlinger, der kommer med regeringen om de 37 timers arbejdspligt, og til at finde ud af, hvordan det skal udmøntes, ligesom vi også var tilhængere af, at man f.eks. havde en lavere ydelse i form af integrationsydelsen, som jo desværre er blevet hævet af nogle omgange. Der er jo ikke noget ved at være udlænding i sig selv, der er et gode, ligesom der heller ikke er noget ved at være udlænding, der i sig selv er et onde. Problemet er, hvilke handlinger de udfører, og det er dem, der handler forkert, vi skal gå efter.

Kl. 14:18

Formanden (Søren Gade):

Hr. Morten Messerschmidt.

Kl. 14:18

Morten Messerschmidt (DF):

For det første handler det ikke om udlændinge. Det handler om muslimer. Der er ingen andre udlændingegrupper i det her samfund, som påkalder sig den opmærksomhed og de problemer, som den muslimske befolkningstilvækst har skabt. Det er det, det handler om. Og der må man bare sige, at alle partier, på nær Dansk Folkeparti, vægrer sig. De siger, at bare vi standser tilstrømningen, bare vi får folk i beskæftigelse, og så lukker man øjnene for alle problemer. Men der er jo intet vestligt land, som har en succesfuld integration af islam, og derfor er vi bare nødt til at finde nogle værktøjer, hvor vi får antallet af muslimer i Danmark ned, og jeg er stadig lutter øren, om Liberal Alliance har nogen.

Kl. 14:18

Formanden (Søren Gade):

Ordføreren.

Kl. 14:18

Steffen Larsen (LA):

Jeg kom med to konkrete eksempler lige før. Men derudover bemærker jeg lidt ironien i det, hr. Morten Messerschmidt faktisk kommer til at sige nu, for det var jo således, at i en del muslimske lande var der en skat på at være kristen, en skat på at være ikketroende muslim før i tiden.

Det lyder nærmest, som om hr. Morten Messerschmidt vil kopiere gammel islamisk lov, altså bare vende den om og sige: Her i landet skal vi have en skat på at være muslim. Og selv om jeg kan sige, at der kan være problemer med den gruppe, så er det jo en mærkværdighed.

Kl. 14:19

Formanden (Søren Gade):

Hr. Mikkel Bjørn, Dansk Folkeparti.

Kl. 14:19

Mikkel Bjørn (DF):

Tak for det. Ordføreren siger, at han er enig i analysen, men uenig i løsningen, og når Liberal Alliance så skal opliste, hvad det er, deres løsninger er, så er det alt sammen løsninger, som handler om økonomi på en eller anden måde: arbejdspligt, ydelser osv. osv.

Der er jeg lidt nysgerrig på noget. Altså, min gymnasielærer i fysik i gymnasiet var den censor, der nægtede at give hånd til kvindelige studenter, og der er jeg lidt nysgerrig på: Hvordan sikrer vi, at sådanne typer ikke opholder sig i Danmark, at de forlader landet i stedet for at være her? For det er jo ikke arbejdspligt, det er jo ikke ydelser; det er en gymnasielærer, vi taler om her.

Så har Liberal Alliance nogen forslag til initiativer, som ikke vedrører økonomi specifikt, men vedrører det mere værdimæssige?

Kl. 14:20

Formanden (Søren Gade):

Ordføreren.

Kl. 14:20

Steffen Larsen (LA):

Jeg kan bare lige starte med at nævne, at Dansk Folkepartis eget forslag her jo er et økonomisk virkemiddel. Så ja, jeg kan sagtens forestille mig andre ting, man kunne gøre, end udelukkende økonomiske sanktioner.

Altså, økonomi er et stærkt incitament til at gøre rigtige eller forkerte ting. Det var jo derfor, jeg sagde det her med skat og bøder til at starte med, faktisk. Det er, fordi vi bruger det som middel til at skabe incitament. Men andre ting kunne jo være at stille krav. Nu nævnte jeg jo selv lige før 37-timersarbejdskravet. Ja, der er økonomi i det, idet de får deres ydelse for det, men ud over det ligger der jo også kravet om, at de netop bevæger sig ud i det danske samfund og er en del af det, og det tror jeg er et vigtigt led i det.

Men jeg tror på samme tid også, at et af problemerne er, at man ikke bare kan påtvinge nogen integration. Og så er det jo rigtigt nok, at så må vi selvfølgelig se på, hvordan vi så kan få folk til at finde andre steder hen, og der tror jeg netop, det økonomiske incitament er et godt bud.

Kl. 14:21

Formanden (Søren Gade):

Hr. Mikkel Bjørn.

Kl. 14:21

Mikkel Bjørn (DF):

Tak for det. Jeg synes bare ikke helt, det var en besvarelse af mit spørgsmål. Altså, vi har udlændinge hertillands, som er højtuddannede og beskæftigede i job, der giver høje lønninger sågar, men som ikke har taget vores kultur og værdier til sig. Det kunne eksempelvis være min fysiklærer i gymnasiet.

Hvordan sikrer vi, at sådanne mennesker forlader landet i stedet for at opholde sig her?

Kl. 14:21

Formanden (Søren Gade):

Ordføreren.

Kl. 14:21

Steffen Larsen (LA):

Jamen et af de store problemer ved at have et land er, at man ikke altid har hundrede procent kontrol med, hvad folk i landet mener. Altså, der er jo også danske statsborgere, som er født danske osv., som også har normer og en opførsel, som jeg heller ikke synes fantastisk godt om.

Man er nødt til at prøve at sætte nogle rammer, der gør, at man styrker incitamentet til at opføre sig ordentligt og efter vores bærende kultur, og så prøve at gøre noget, som afskrækker den anden vej.

Kl. 14:22

Formanden (Søren Gade):

Tak for det. Og der er ikke flere korte bemærkninger, så vi siger tak til hr. Steffen Larsen fra Liberal Alliance, og jeg giver nu ordet til ordføreren for forslagsstillerne, hr. Morten Messerschmidt, Dansk Folkeparti.

Kl. 14:22

(Ordfører for forslagsstillerne)

Morten Messerschmidt (DF):

Debatten i dag har været illustrativ – nogle vil måske endda sige afslørende – med hensyn til hvor den egentlige skillelinje i dansk udlændingepolitik og, vil jeg tillade mig at sige, livstilgang eller samfundsforståelse, går.

Er man en del af Danmark, blot fordi man er i beskæftigelse? Jeg vil tillade mig at sige nej. Der er mange af de danskere i hjertet, som står uden for arbejdsmarkedet, som er og altid har været en større del af det danske historiske og kulturelle fællesskab, end mange udlændinge på arbejdsmarkedet er. Og det er tilsyneladende et paradoks, som hovedparten af partier her på Christiansborg ikke er i stand til at forholde sig til, og de tager ganske fysisk konsekvensen ved så heller ikke at være til stede under forhandlingen her i dag. Det er helt naturligt. Jeg tager det som en tilståelsessag. For det er jo netop dem, der har ansvaret. Det er dem, der skylder danskerne en oprigtig undskyldning for årtiers fejlslagen udlændingepolitik, og som – og deri har ministeren jo ret – i dag har forstået budskabet, men ganske sent og ganske lidt. For hvad har man gjort? Jo, man har standset tilstrømningen, men hvad angår de mange fra især Mellemøsten, som er kommet hertil uden vilje til at tage Danmark til sig, ikke bare i materiel forstand, men også i åndelig og sjælelig forstand, som en del af deres identitet, så er det jo ikke nok bare at sige, at deres fætre og kusiner ikke må komme hertil – de skal heller ikke selv være her.

Det er jo det, det handler om: Udlændinge, hvilket land de end måtte komme fra, hvilken kultur de end måtte have, hvilken gud de end måtte tro på, er naturligvis velkomne, så længe de kan leve op til en loyalitetsforpligtelse over for det danske folk og hele den danske historie og føle sig som en naturlig del af vores fællesskab, så længe de lader sig assimilere. Men de mange, som værger sig ved det danske, som hader Danmark, for hvem en dansk pige, der er topløs på stranden, er en provokation, så man føler trang til at begå overgreb, for hvem synet af en jøde, der går med sin kalot ned ad gaden, er en provokation, så man føler sig kaldet til at begå vold, hører ikke til i Danmark. Og det handler jo ikke om, om de er i beskæftigelse eller ej. Selv mange af dem, der begår selvmord i islams navn, er jo i beskæftigelse, tager uddannelser, taler vores sprog – de er bare formørkede indeni, de er ikke danske.

Så kommer vi i Dansk Folkeparti med forslag til, hvordan vi kan sikre en konsekvent adskillelse, sådan at vi får gjort op med islam: Vi vil have halalslagtet kød ud af de offentlige institutioner, vi vil have tørklædet væk fra de offentligt ansatte, vi vil sikre, at det er den danske tradition, som dominerer i Danmark. Danmark er danskernes fædreland i dag som i tusind år. Så får vi at vide: Fy! Det er diskriminerende, det må man ikke, der er internationale konventioner. Nå, så går vi tilbage i arbejdslokalet og kommer med nye forslag, pragmatiske forslag: Jamen så lad os da så lave et gebyr, hvor vi så sikrer, at det kun er dem, som er i den højere del af indtægtspyramiden, dvs. dem, der har højere uddannelser, højere lønninger, dem, som rent faktisk er i beskæftigelse, der så har mulighed for at være her – ikke fordi det løser problemet, men fordi vi anerkender, at vi må spille på den plade, som de øvrige partier på Christiansborg spiller på, og så i hvert fald dog få nogle skubbet ud, nemlig dem, der aldrig nogen sinde kommer i beskæftigelse og typisk heller ikke lader sig integrere. Hvad får vi så at vide der? Vi får at vide, at det hæmmer beskæftigelsen.

 Det er, som om man er vrangvillig og modvillig i forhold til overhovedet at løse det problem, som man jo selv har skabt, og det er jo det, der er sagen. Og så kan det godt være, man synes, at det er irriterende, at vi i Dansk Folkeparti bliver ved med at fremsætte strammerforslag, og man kan gøre sig lystig over, at der kommer færre ind i dag, end der gjorde for 20 år siden – det er muntert, men det er bare falsk tale, minister, for det er ikke det, der er sagen. Spørgsmålet er, hvordan de tusindvis, der kom ind for 10 og 20 år siden, kommer ud igen. Det er det, der er sagen.

Det er der, hvor Socialdemokratiet i sin nye kreds af venner med Venstre og – må jeg jo tillade mig at sige – også Moderaterne, bliver stumme. Der er kun ét parti, som i årtier har advaret mod konsekvenserne af den muslimske indvandring, og det er mit parti. Der er så et parti, som har vedstået sig, at tilstrømningen var et problem, og ændret politik på det område, men man er ikke villig til at rydde op. Det er jo det, der er problemet, for det her handler jo ikke om, om man er dygtig til at sige nej til folk, der kommer og beder om asyl. Det er fint nok – det har vi foreslået for mange år siden, og det er fint, at det er blevet en realitet. Det her handler jo om, om man er villig til også at tage konsekvensen i forhold til dem, som man ikke magtede at sige fra over for.

Kl. 14:27

Vi er, som jeg har givet udtryk for i debatten, helt åbne for at forhandle det her. Vi er villige til inden for og uden for konventioner at finde ordninger, hvor de, som ikke skulle have været en del af det danske samfund, så også fremadrettet heller ikke er det. Og vi vil vedholdende blive ved med at fremsætte de her forslag. Så kan I jo gøre nar af dem, og I kan bagatellisere problemet, og I kan lave historieforfalskning – især det ved man jo at Socialdemokratiet er dygtige til i gruppeværelset – men vi står fast. Og det er derved, man vil kende Dansk Folkeparti. Vi vil være den urokkelige stemme, som aldrig nogen sinde lader sig dukke af hverken internationale konventioner, politisk korrekthed eller frygten for ikke at blive kaldt stuerene. Derfor er jeg stolt af, at vi har fremsat det her forslag i dag, også selv om det lader til, at vi er det eneste parti, der stemmer for.

Tak for ordet.

Kl. 14:28

Formanden (Søren Gade):

Der er ingen korte bemærkninger, så vi siger tak til ordføreren for forslagsstillerne, hr. Morten Messerschmidt, Dansk Folkeparti.

Da der ikke er flere, der har bedt om ordet, er forhandlingen sluttet.

Jeg foreslår, at beslutningsforslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

11) 1. behandling af beslutningsforslag nr. B 85:

Forslag til folketingsbeslutning om udarbejdelse af en rapport vedrørende indvandringens konsekvenser.


Af Morten Messerschmidt (DF) m.fl.

(Fremsættelse 16.03.2023).

Kl. 14:29

Formanden (Søren Gade):

Jeg giver nu ordet til ordføreren for forslagsstillerne, hr. Morten Messerschmidt, Dansk Folkeparti.

Kl. 14:29

Begrundelse

(Ordfører for forslagsstillerne)

Morten Messerschmidt (DF):

Tak, formand. Intet europæisk land har en positiv erfaring med indvandring af islam. Fra Spanien til Holland over Finland, Danmark – overalt trækker indvandringen af islam et negativt erfaringsmønster med sig. Der er desværre noget, der tyder på, at det ikke er kulmineret endnu. Vel har vi for en stund fået standset tilstrømningen, men det betyder jo ikke, at islam ikke indtager en stadig større rolle i det offentlige liv. Vi ser det i folkeskolen, hvor skolelærere nu i stadig stigende omfang kan gå med tørklæde; vi ser det på gader og stræder, hvor halalslagtere og minareter og fredagsbøn bliver en stadig større del af hverdagen – med fatale konsekvenser for det danske samfund, for sameksistensen, for danskheden, for hele den danske identitet.

Hvad får det af langsigtet betydning? Vi ved, hvad det er for et samfund, vi bor i. Tør vi spå om, hvad det er for et samfund, vores børn, vores børnebørn kommer til at bo i? Jeg tør dårlig. Alligevel har vi en forpligtelse over for fremtiden til at sikre, at katastrofen i den mildeste form afværges.

I Norge gjorde man sig faktisk nogle overvejelser i den henseende for en 10 år siden. Man nedsatte et udvalg af sagkyndige med en bred facet af viden fra samfundets forskellige grene til at beskrive, hvordan man kunne forvente at indvandringen ville påvirke det norske samfund – skolevæsenet, socialvæsenet, sundhedsvæsenet osv. Og det, vi foreslår i dag, er i al ydmyghed, at vi gør det samme. Der er ingen grund til at opfinde den dybe tallerken, hvis den allerede er på hylden. Og nordmændene har lavet en udmærket og spændende rapport, Brochmannrapporten kalder man den, hvor man kan se konsekvenserne af den muslimske indvandring i Norge i årene frem. Det tror vi i Dansk Folkeparti også at vi i Danmark ville have gavn af. Så det er i al enkelhed forslaget. Tak, formand.

Kl. 14:31

Fjerde næstformand (Karina Adsbøl):

Tak til ordføreren for forslagsstillerne.

Forhandlingen er åbnet. Den første, der får ordet, er udlændinge- og integrationsministeren. Værsgo.

Kl. 14:31

Forhandling

Udlændinge- og integrationsministeren (Kaare Dybvad Bek):

Mange tak, formand. Her har vi at gøre med et forslag, der pålægger regeringen inden udgangen af indeværende folketingsår at nedsætte et udvalg, der skal udarbejde en rapport om indvandringens konsekvenser svarende til den norske Brochmannrapport. Først vil jeg sige, at regeringen fører en stram, ansvarlig og konsekvent udlændingepolitik, hvor det handler om at få styr på, hvor mange indvandrere der kommer til Danmark. Det tror vi er bedst for både samfundsøkonomien, men også for sammenhængskraften i vores land. Der betyder antallet åbenlyst meget. Det er nemmere at integrere én indvandrer end at integrere 100.000 indvandrere.

Men der er samtidig også stor forskel på indvandrere. Mange indvandrere integrerer sig uproblematisk og giver et vigtigt bidrag til vores arbejdsmarked og til vores samfund. Men nogle indvandrere er desværre ikke blevet en del af det danske samfund, og det er klart, at her skal vi styre indvandringen, så vi hele tiden kan følge med, og vi skal ikke tage imod flere, end vores samfund kan rumme. Heldigvis ser vi på nogle områder en positiv udvikling. Der er flere, der kommer i arbejde og i uddannelse. Jeg er sikker på, at det grundlæggende er et resultat af den stramme udlændingepolitik. Når der er en lav tilstrømning af asylansøgere, er det lettere at sikre en god integration af de mennesker, der er rent faktisk kommer, ikke mindst til gavn for den enkelte, men selvfølgelig også for fællesskabet. Det bidrager til den positive udvikling, at der er fremgang i dansk økonomi, og det betyder, at der er flere indvandrere, der kommer i arbejde.

Vi kan ikke sætte den positive udvikling over styr. Vi oplever lige nu en stor stigning i tilstrømningen til Europa. Det følger vi tæt fra regeringens side, og det er vigtigt, at vi fra dansk side fortsat bakker op om beskyttelsen af vores ydre grænser og samtidig på lang sigt sikrer et humant asylsystem, hvor der er kontrol over tilstrømningen, og hvor det er dem, der har det største behov, som først får beskyttelsen. Regeringen er sådan set enig med forslagsstillerne i, at vi løbende skal følge indvandringens konsekvenser for Danmark. Det gør vi allerede med analyser af indvandrernes integration, befolkningsudviklingen og indvandringens konsekvenser for samfundsøkonomien.

Regeringen afviser altså ikke, at analyser af indvandringens konsekvenser kan være nyttige. Vi mener imidlertid ikke, at det vil være den bedste måde at gå til opgave på at kopiere den norske model, og det skyldes bl.a., at mange af de temaer, der indgik i den norske udredning, allerede er godt belyst i en dansk sammenhæng. Vi følger tallene gennem en stram, en ansvarlig og en konsekvent udlændingepolitik, og regeringen kan derfor ikke umiddelbart støtte beslutningsforslaget. Men for en god ordens skyld vil jeg også nævne, at folketingsmedlemmer, der efterspørger viden, altid har mulighed for at stille udvalgsspørgsmål om konkrete emner.

Kl. 14:34

Fjerde næstformand (Karina Adsbøl):

Tak til ministeren. Der er en kort bemærkning til hr. Morten Messerschmidt, Dansk Folkeparti. Værsgo.

Kl. 14:34

Morten Messerschmidt (DF):

Det kan sagtens være, at der er nogle af de ting, nordmændene fik belyst i Brochmannrapporten, som vi har fået belyst. Det er jo fint, så kan vi bare tage det ud. Det kan vi klare i et ændringsforslag. Kan regeringen så støtte forslaget? Det ville være rart. Altså, det her handler f.eks. om sundhedsvæsenet. Jeg føler mig ret overbevist om, men det er en ren følelse, at den islamiske indvandring lægger enorme beslag på sundhedsvæsenet. Det samme gælder i forhold til tandplejen, når jeg taler med tandlæger, der fortæller om, hvordan folk kommer direkte ind fra den anatolske højslette med paradentose i hele munden, og hvor mange penge det koster for skatteyderne, fordi de ikke betaler selv. Den slags ting tror jeg er enormt dyrt, men vi ved det jo ikke, og derfor så synes jeg, det ville være relevant at få en beskrivelse. Og er der så områder, hvor ministeren mener, det kan også være finansministeren, at det allerede er beskrevet, så kan vi bare tage det ud. Kan vi arbejde på den måde og så stemme det igennem, og ellers finde en løsning, hvor de områder, der ikke er belyst, så bliver belyst?

Kl. 14:35

Fjerde næstformand (Karina Adsbøl):

Ministeren.

Kl. 14:35

Udlændinge- og integrationsministeren (Kaare Dybvad Bek):

Jeg vil sige, at personligt tror jeg egentlig, at de største omkostninger ved indvandringen er nogle af dem, som er enormt svære at opgøre. Altså, hvad koster det, at folk ikke tør at vente på Holbæk Station, fordi syriske indvandrere stikker folk ned med kniv? Hvad koster det for samfundet, at man bygger en bombe i et parcelhus i Holbæk? Hvad koster det for samfundet, at man er nervøs for at bruge offentlig transport, og at man oplever dominerende gadekultur? Det er enormt svært at beskrive i tal, og det synes jeg er den væsentligste del af det. Om vi så senere kan komme tættere på, hvad det koster i f.eks. sundhedsvæsnet, synes jeg er relevant at diskutere, men jeg vil også sige, at det jo har været en diskussion og en prioritering, også fra Dansk Folkepartis side, i forhold til de finanslovsforhandlinger, der har været nu her. Og det er jo ikke sådan, at man kan komme ned i Folketingssalen, efter at have opgivet et krav i finanslovsforhandlingerne, og så få det hernede i stedet for.

Kl. 14:36

Fjerde næstformand (Karina Adsbøl):

Spørgeren for sin anden korte bemærkning.

Kl. 14:36

Morten Messerschmidt (DF):

Det sidste forstod jeg simpelt hen ikke. Ja, vi fremlagde det her som en del af finanslovsforhandlingerne, og det ønskede regeringen ikke at give os, og så fremsætter vi selvfølgelig forslaget her. Det siger sig selv, og ser, om vi kan finde flertal. Men det her handler jo ikke kun om de økonomiske konsekvenser. Det handler jo faktisk også om de ting, som ministeren er inde på, altså at få en beskrivelse af, hvad konsekvenserne af den her indvandring er, sådan at vi allerede nu kan tage højde for det, i forhold til om der bliver mere dominansvold, bliver der mere kvindeundertrykkelse om 10 år, om 20 år. Er det ikke meget godt for Folketinget at have at arbejde ud fra?

Kl. 14:36

Fjerde næstformand (Karina Adsbøl):

Ministeren.

Kl. 14:37

Udlændinge- og integrationsministeren (Kaare Dybvad Bek):

Jo, men jeg vil også bare sige, at jeg var fungerende minister på det her område, da vi fik en rapport i hånden, som hed »Magt og (M)ulighed«, og som var sanktioneret med Dansk Folkepartis stemmer af den tidligere minister fru Inger Støjberg, og det var, skal jeg hilse og sige, ikke noget, der gjorde os klogere på, hvordan indvandringen påvirker vores økonomi og vores tryghed. Og vi risikerer altså, hvis vi ikke gør det her forarbejde ordentligt, at få noget tilsvarende. Det er ikke bare lige at bestille det. Der er behov for, at man gør det her ordentligt.

Kl. 14:37

Fjerde næstformand (Karina Adsbøl):

Tak, så er det hr. Mikkel Bjørn, Dansk Folkeparti. Værsgo.

Kl. 14:37

Mikkel Bjørn (DF):

Tak for det. Jeg vil egentlig bare høre ministeren, om han ikke synes, at danskerne fortjener en opgørelse over, hvordan indvandringen påvirker vores samfund. Der er jo rigtig mange dynamiske effekter forbundet med indvandringen, som ikke indgår i de klassiske økonomiske analyser, der er lavet, af indvandringens økonomiske konsekvenser. Eksempler kunne være udgifterne til terrorsikring rundtomkring i vores byer, det kunne være belastningen af vores sundhedsvæsen, som hr. Morten Messerschmidt nævner, det kunne være udgifterne til øget politi, eksempelvis, fordi der er mere utryghed på gaden, end der ellers ville have været. Det kunne være skoler, der har brug for en højere grad af SSP-samarbejde, end de ellers ville have haft. Det kan være presset på vores fængselsvæsen og det, at der skal ansættes flere fængselsbetjente. Vi har et kæmpe problem lige nu i vores domstols- og fængselsvæsen med overbelægning, eller hvad man skal kalde det, altså at det simpelt hen er presset, fordi der er for mange mennesker, der sidder i fængsel. Så der er utrolig mange udgifter. Synes ministeren ikke, at danskerne fortjener at vide, hvad det er for nogle udgifter, der er forbundet med den indvandring, som bl.a. Socialdemokratiet har været med til at tage imod?

Kl. 14:38

Fjerde næstformand (Karina Adsbøl):

Værsgo.

Kl. 14:38

Udlændinge- og integrationsministeren (Kaare Dybvad Bek):

Jo, og vi laver en opgørelse, som viser det, og jeg tror, det sidste tal var omkring 30 mia. kr., og det har det været rimelig fast. Jeg påpeger bare, at i forhold til de andre ting, som er sværere at kvantificere, tror jeg også, vi skal tænke os meget godt om, før vi begynder at lave undersøgelser eller bestille undersøgelser netop nu. Nu var hr. Mikkel Bjørn jo ikke til stede dengang, men vi fik jo en rapport på et tidspunkt, der skulle belyse social kontrol, og som netop var sanktioneret af Dansk Folkeparti og den daværende regering, og den konkluderede jo nærmest, at der ikke var nogen social kontrol, at det ikke eksisterede, at kvinder i muslimske kulturer alle tog deres tørklæde på frivilligt. Det stod i den rapport, så nogle gange er det sådan, når man bestiller sådan nogle rapporter, der ikke er tydeligt kvantificerbare, at man altså risikerer at blive dummere og ikke klogere, når man får dem.

Kl. 14:39

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 14:39

Mikkel Bjørn (DF):

Det er fuldstændig rigtigt, at hvis man sidder og udarbejder humanistiske rapporter, der sådan er meget værdibaserede analyser, så kan man risikere at få noget makværk ud af det. Jeg tror, at hvis vi havde lavet nogle økonomiske beregninger, så ville vi få noget lidt mere brugbart, om ikke andet noget, der var markant tættere på virkeligheden end de beregninger, der eksempelvis viser 33 eller 36 mia. kr. i udgifter om året. De udgifter ligger langt over 100 mia. kr., hvis man indregner alle de her ting. Og det er bare der, hvor jeg synes danskerne fortjener en ærligere udlægning af de økonomiske konsekvenser af indvandringen end den, de har i dag.



Kl. 14:40

Fjerde næstformand (Karina Adsbøl):

Ministeren.

Kl. 14:40

Udlændinge- og integrationsministeren (Kaare Dybvad Bek):

Jeg tror ikke, der var noget spørgsmål der, men jeg er sådan set enig i, at vi skal være fuldstændig ærlige om, hvad udgifterne er. Men det var jo også, som hr. Morten Messerschmidt sagde i sit svar, et krav, man er kommet med i en finanslovsforhandling, og så har man i stedet valgt nogle andre krav. Så er det jo ikke sådan, at jeg kan give det på vegne af finansministeren, når man så kommer herned i Folketingssalen med et beslutningsforslag.

Kl. 14:40

Fjerde næstformand (Karina Adsbøl):

Tak til ministeren. Der er ikke flere korte bemærkninger, så vi går videre i ordførerrækken til hr. Kasper Sand Kjær fra Socialdemokratiet. Værsgo.

Kl. 14:40

(Ordfører)

Kasper Sand Kjær (S):

Tak for ordet. Med beslutningsforslaget foreslår Dansk Folkeparti at pålægge regeringen at nedsætte et udvalg, der skal have til opgave at udarbejde en rapport om indvandringens konsekvenser for Danmark. Det svarer til den norske Brochmannrapport. I Socialdemokratiet sætter vi stor pris på, at der igennem tiden er blevet udarbejdet grundige publikationer på udlændinge- og integrationsområdet. Eksempelvis viste den nye rapport fra ROCKWOOL Fondens forskningsenhed i sidste måned, at 24-årsreglen har virket efter hensigten og har bidraget til at forbedre forholdene for en hel generation af særlig unge kvinder med indvandrerbaggrund, ligesom vi jo har meget præcise tal for, hvordan det går med integrationen på en række parametre som beskæftigelse, kriminalitet, uddannelse, værdier m.v. Og det skyldes jo fremragende fordomsfri forskning fra eksempelvis VIVE, ROCKWOOL Fonden og Danmarks Statistik. Og særlig Danmarks Statistik yder hvert år et vigtigt bidrage med publikationen »Indvandrere i Danmark«, som sidste år var på 166 sider, tror jeg, og som giver en ret omfattende status for, hvordan det går med integrationen. Pointen er jo, at vi altså allerede har adgang til grundig viden på udlændinge- og integrationsområdet, og hvis der er noget, man sådan mere specifikt som folketingsmedlem ønsker at vide noget om, så er vi jo så priviligerede herinde, at vi kan spørge ministeren. Socialdemokratiet støtter ikke beslutningsforslaget, og i parantes bemærket er der jo også mange af de temaer, som den norske rapport afdækker, som allerede bliver afdækket i eksisterende forskningsmiljøer. Tak for ordet.

Kl. 14:42

Fjerde næstformand (Karina Adsbøl):

Tak til ordføreren. Der er en kort bemærkning til hr. Morten Messerschmidt, Dansk Folkeparti. Værsgo.

Kl. 14:42

Morten Messerschmidt (DF):

Nej, det har jeg nu meget svært ved at se. Vi ved f.eks. ikke, hvordan islams tilstedeværelse i Danmark kommer til at påvirke kvindernes stilling fremadrettet, altså med hensyn til en sociologisk beskrivelse af, hvordan det vil være med kvindeundertrykkelsen i de dele af Danmark, der gradvis bliver mere og mere muslimsk. Det ville jeg synes var en super relevant ting at få beskrevet. Det gælder også, i forhold til hvordan f.eks. folkeskolen ser ud i 2040 med så mange flere araberbørn. Selv om tilstrømningen er stoppet, ved vi jo, at fertiliteten gør, at der stadig kommer flere muslimer, fordi familier med muslimsk herkomst får mange flere børn. Alle den slags ting ved vi jo slet ikke noget om. Vi ved bare, at folk derhjemme sidder med ængstelse og bævelse  over, hvad det er for en fremtid, de sender deres børn ind i.

Jeg synes egentlig, at vi som politikere ville stå stærkere, hvis vi havde nogle eksperter, som baseret på den erfaring, der også er i andre lande, Norge osv., kunne sige: Hvad bliver det for en fremtid, hvad er det for nogle konsekvenser, som den her demografiske forandring medfører, og hvad er det for nogle virkemidler, som vi politisk kan tage fat i? Det handler jo ikke kun om økonomi, hr. Kasper Sand Kjær.

Kl. 14:43

Fjerde næstformand (Karina Adsbøl):

Ordføreren.

Kl. 14:43

Kasper Sand Kjær (S):

Hr. Morten Messerschmidt og jeg har jo en fælles fortid med også at have diskuteret forskningspolitik nogle gange herinde i Folketingssalen. Og der husker jeg nu hr. Morten Messerschmidt som værende ret kritisk over for den del af forskningen, som var fremtidsforskning, og også de mere humanistiske, antropologiske og sociologiske dele af videnskaben. Det er jo udmærket, synes jeg, hvis man har flyttet sig på det område. Jeg tror, det ville være svært at lave sådan eksakt viden om, hvordan de ting udspiller sig.

Det ændrer sådan set ikke på, at jeg deler bekymringen for, hvad konsekvenserne af islam kan være for vores samfund, hvis ikke vi herinde tager de problemer meget alvorligt, bekæmper negativ social kontrol, insisterer på, at grundloven står over enhver religiøs bog, og at danske værdier er definerende for det danske samfund. Det tror jeg ikke jeg behøver en fremtidsforsker til at fortælle mig. Men når det er sagt – bare som en helt generel kommentar – kan vi jo altid bruge mere viden på de områder, vi beskæftiger os med, og der er jo heldigvis masser af dygtige forskere, som bidrager med viden på det her område også.

Kl. 14:44

Fjerde næstformand (Karina Adsbøl):

Spørgeren for en anden kort bemærkning. Værsgo.

Kl. 14:44

Morten Messerschmidt (DF):

Men var den lille tale ikke et stort forsvar for, hvorfor man skal stemme ja til det her forslag? Vi har brug for mere viden, ja; vi har forskere, der kan levere mere viden, ja – godt, så lad os da komme i gang. Det er jo fint nok, hvis der er områder, hvor man mener det allerede er kortlagt. Det er givetvis rigtigt – det økonomiske træk på finansloven osv. osv. Men nu er vi jo altså gået statsbankerot indtil flere gange. Kulturelt er det nok sværere at gå bankerot, og derfor handler det jo om at få beskrevet: Hvad er konsekvenserne? Så er den lille tale, som hr. Kasper Sand Kjær dér holdt, i virkeligheden udtryk for, at man godt vil have en sådan undersøgelse, men bare har svært ved at stemme ja? For så kan vi jo bare trække det til andenbehandlingen og lave det i en eller anden anden aftale.

Kl. 14:45

Fjerde næstformand (Karina Adsbøl):

Ordføreren.

Kl. 14:45

Kasper Sand Kjær (S):

Som jeg forstår det, har det jo været på bordet ved andre forhandlinger, hvor jeg ikke var til stede. Så det var jo nok der, man skulle have fået det med, hvis det var et stort ønske. Min pointe med mit svar før var sådan set bare at sige, at der jo bliver lavet meget forskning – og det var også pointen i min tale – allerede i dag, hvilket jeg grundlæggende synes gør, at vi har god viden på det her område. Så kan man jo altid ønske sig mere viden. Det er jo også derfor, vi giver relativt store bevillinger til landets universiteter og andet, så de kan bedrive god og fri forskning.

Kl. 14:45

Fjerde næstformand (Karina Adsbøl):

Tak. Så er der en kort bemærkning til hr. Peter Skaarup, Danmarksdemokraterne. Værsgo.

Kl. 14:46

Peter Skaarup (DD):

Tak til ordføreren for talen. Jeg synes, at det, når man sådan hører, hvad ordføreren siger, virker lidt, som om ordføreren og Socialdemokratiet mener, at vi er godt dækket ind på det her område. Jeg vil på den anden side minde ordføreren om, at vi tit har diskussioner i Folketingets Retsudvalg om f.eks. kriminalitetsudviklingen, hvor det jo også tit er sådan, at de tal, vi bliver forsynet med vedrørende f.eks. ikkevestlige indvandreres kriminalitet, er meget mangelfulde. Det er meget, meget svært at trænge til bunds i, hvordan det egentlig udvikler sig. Det er blevet bedre, ja, men der mangler godt nok stadig væk meget.

Var det ikke passende, at sådan et udvalg som det, man jo så har haft i Norge, der kan kigge på konsekvenserne, bl.a. fik den opgave, sådan at danskerne kan se sort på hvidt, hvordan kriminalitetsudviklingen egentlig er, og hvor stor en andel af ikkevestlige indvandrere er det, der begår kriminalitet?

Kl. 14:47

Fjerde næstformand (Karina Adsbøl):

Ordføreren.

Kl. 14:47

Kasper Sand Kjær (S):

Det synes jeg lyder som en rigtig god diskussion at få i Retsudvalget, altså hvordan vi kan sørge for, at vi har et bedre vidensgrundlag. Det kan vi jo i alle Folketingets udvalg arbejde med, uden at vi nødvendigvis skal stå herinde i Folketingssalen og bestille rapporter, udvalg og forskningsprojekter. Og der er jo heldigvis et ministerium, som kan levere oplysninger, og som jo også i en løbende dialog med Folketinget kan forbedre, hvad det er for et vidensgrundlag, vi har brug for. Som et generelt spørgsmål: Kan man have for meget viden? Nej, det kan man ikke. Omvendt er det i jo i så fald en uudtømmelig ønskeliste, vi giver os selv.

Kl. 14:47

Fjerde næstformand (Karina Adsbøl):

Spørgeren for den anden korte bemærkning. Værsgo.

Kl. 14:47

Peter Skaarup (DD):

Det er bestemt en meget god diskussion at have i Retsudvalget, og den har vi så i øvrigt også haft. Det er jo derfor, det er relevant at spørge ordføreren om det i dag. For der er i dag, synes vi, et godt forslag på bordet fra Danmarksdemokraternes side, og så er det jo vigtigt, at regeringen spiller med og får undersøgt nogle af de ting, som mangler at blive undersøgt. Bl.a. er det jo tit sådan, når de her diskussioner har været i Folketingets Retsudvalg, at så kræver det en manuel gennemgang, og det er alt for dyrt, koster mange penge, er svært, og der er alle mulige problemer, mener den siddende minister, og det er jo også det, den socialdemokratiske justitsminister tit fortæller os.

Var det så ikke en idé, at vi brugte lidt krudt på at få de her tal på bordet, bl.a. om kriminalitetsudviklingen, en gang for alle?

Kl. 14:48

Fjerde næstformand (Karina Adsbøl):

Ordføreren.

Kl. 14:48

Kasper Sand Kjær (S):

Jeg synes da, det er væsentligt, at vi ved noget om også ikkevestlige indvandreres andel af kriminaliteten i Danmark. Det synes jeg da bestemt er væsentligt, og det er godt at høre, at der er en dialog om det i Retsudvalget, også med Justitsministeriet. Jeg tænker, at det vidensgrundlag jo så nok i den dialog vil blive bragt til Retsudvalget og til Folketinget, og det tænker jeg er klogt. Men vi skal også bare huske, at hver gang vi laver sådan et bestillingsarbejde som det her, så er der jo noget andet, vi ikke kan bruge penge på.

Kl. 14:49

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til hr. Preben Bang Henriksen fra Venstre. Værsgo.

Kl. 14:49

(Ordfører)

Preben Bang Henriksen (V):

Tak for det. For at begynde der, hvor min kollega slap, vil jeg sige, at hvis vi laver en bestilling på det her, er der så meget andet, som vi ikke kan bruge penge på. Man skulle måske lige huske på det og så tænke lidt over, i hvor høj grad det her er en nødvendighed for at være vågen omkring situationen. For vi skal være vågne omkring de her problemer; det er der slet ingen tvivl om. Men undskyld, vi kan altså nedsætte udvalg og bede om rapporter om alt mellem himmel og jord.

I det her tilfælde kan jeg forstå at man gerne vil have, at vi hvert andet år får en rapport, der er baseret på data og den mest aktuelle relevante forskning – og for det andet er baseret på analyse af indvandringens effekter, for det tredje på velfærdssamfundet, for det fjerde på kriminaliteten, for det femte på integrationen, for det sjette på et demokratisk billede, for det syvende på samfundsøkonomien og for det ottende på sammenhængskraften i Danmark. For det niende ønsker man at nedsætte et udvalg, der skal udkomme med opdaterede og nye resultater om indvandringens konsekvenser. Og endelig skal udvalget, så vidt jeg kan forstå, hvert andet år komme med sådan en rapport.

Jeg vil godt henvise til det, min kollega sluttede af med at sige: Der er altså meget, vi også kunne bruge vores penge på. Og jeg er helt enig i, at det her er alvorlige problemer, men man skal jo ikke have været i Folketinget i ret lang tid, før man ved, at der om noget er et serviceniveau både i Folketinget, men også i ministerierne; man kan få belyst forskellige problemstillinger, som ønsker at få belyst. Herudover er der jo altså mulighed for at stille § 20-spørgsmål her i Folketinget.

Så jeg mener egentlig, at der er fuldt grundlag for i relevant omfang at følge de her områder. Havde det været fuldstændig uoplyste områder, kunne jeg måske bedre forstå, at man bad om rapporter og udvalg osv. osv. Min kollega fra Socialdemokratiet har allerede nævnt de værker, der i øvrigt kan følges med henblik på at orientere sig om det her. Som sagt er der allerede muligheder, så vi bør reservere pengene til noget andet. Tak.

Kl. 14:51

Fjerde næstformand (Karina Adsbøl):

Tak til ordføreren. Der er en kort bemærkning til hr. Morten Messerschmidt, Dansk Folkeparti. Værsgo.

Kl. 14:51

Morten Messerschmidt (DF):

Må jeg minde hr. Preben Bang Henriksen om, at den her regering, efter at den var dannet, nedsatte en strukturkommission; en kommission for det gode børne- og ungdomsliv; en FE-undersøgelseskommission; et udvalg til undersøgelse af fremtidens velfærdsinstitutioner; et ekspertudvalg om uddannelse gennem hele arbejdslivet; et ekspertudvalg om en ny struktur for busbetjening i Danmark; et sagkyndigt udvalg om en ny offentlighedslov; en arbejdsgruppe om levevilkår for personer, der sælger sex; et partnerskab om dansk landbrug; et partnerskab sammen om klimaet; en ekspertgruppe om Justitsministeriets ressort og arbejde; et råd om kunst og kulturs bidrag til at løse tidens store kriser. Men en Brochmann-kommission til fremlæggelse af de langsigtede konsekvenser af den muslimske indvandring – det kunne der ikke lige blive plads til.

Kl. 14:52

Fjerde næstformand (Karina Adsbøl):

Ordføreren.

Kl. 14:52

Preben Bang Henriksen (V):

Nu kan jeg ikke den fine oplæsning så godt som hr. Morten Messerschmidt, men jeg er da ikke i tvivl om, at den er korrekt. Det lyder jo på mig, som om der her, i hvert fald for størstepartens vedkommende, var tale om emner, der måske ikke rigtig havde været belyst i forvejen. Men ingen ved jo som hr. Morten Messerschmidt, hvilke muligheder der er for at få belyst det, som den her kommission egentlig skal undersøge. Der er righoldige muligheder i forvejen, og der kan jeg jo henvise til det, jeg nævnte før.

Kl. 14:52

Fjerde næstformand (Karina Adsbøl):

Spørgeren for anden korte bemærkning.

Kl. 14:52

Morten Messerschmidt (DF):

Fint. Så vender jeg lige tilbage til det, som både ministeren og hr. Kasper Sand Kjær var inde på før, nemlig finanslovsforhandlingerne. Der vil jeg bare høre, om hr. Preben Bang Henriksen vil forklare, hvad regeringens begrundelse var for ikke at ville have Dansk Folkepartis forslag med i finansloven.

Kl. 14:53

Fjerde næstformand (Karina Adsbøl):

Ordføreren.

Kl. 14:53

Preben Bang Henriksen (V):

Aner det ikke.

Kl. 14:53

Fjerde næstformand (Karina Adsbøl):

Så er der ikke flere korte bemærkninger. Vi går videre i ordførerrækken til hr. Mohammad Rona fra Moderaterne. Værsgo.

Kl. 14:53

(Ordfører)

Mohammad Rona (M):

Tak for ordet. I dag behandler vi et beslutningsforslag fremsat af Dansk Folkeparti, som handler om, at der skal fremsættes et lovforslag om at nedsætte et udvalg til at udarbejde en rapport om indvandringens konsekvenser for Danmark. Man har, som forslagsstilleren også påpeger, erfaring med sådan en rapport i Norge, nemlig Grete Brockmann-rapporten, som man vedtog at udarbejde i 2015 efter de massive flygtningestrømme, og som blev præsenteret 2 år senere i 2017.

I Moderaterne forstår vi tankerne bag forslaget. Vi går ind for at træffe beslutninger på baggrund af evidens og fakta, og det ville en klarlæggelse af de konkrete udfordringer med indvandringen kunne hjælpe til.

Men der er stor forskel på indvandrere. Mange indvandrere integrerer sig – det har vi jo snakket rigtig meget om i dag – helt uproblematisk og yder et vigtigt bidrag i Danmark. Den del må vi ikke glemme. Det kræver også, at vi vælger den rigtige løsning til netop at klarlægge konsekvenserne af indvandringen, men det er jeg ikke sikker på at den her løsning er, som forslagsstiller foreslår med dette beslutningsforslag.

Jeg tænker, at der er andre måder. En række kloge mennesker her i samfundet har allerede evalueret området løbende – det har vi også talt om. Og lad os lige minde hinanden om her, at vi faktisk har en ret sund debatkultur i Danmark i forhold til nogle af de andre lande, og derfor er vi jo også kommet ret langt i vores udlændingepolitik i Danmark i forhold til f.eks. vores naboland Sverige.

Derfor kan vi ikke bakke op om forslaget i dag. Men såfremt vi undervejs i samarbejdet på tværs af partier finder frem til, at sådan en rapport er nødvendig for at træffe de bedste beslutninger vedrørende indvandring og integration, så er vi da klar til at kigge på det. Moderaterne bakker ikke op.

Kl. 14:55

Fjerde næstformand (Karina Adsbøl):

Tak til ordføreren. Der er en kort bemærkning til hr. Morten Messerschmidt, Dansk Folkeparti. Værsgo.

Kl. 14:55

Morten Messerschmidt (DF):

Det er bare, om hr. Mohammad Rona så vil svare på det spørgsmål, hr. Preben Bang Henriksen ikke ville svare på: Hvad var regeringens begrundelse i finanslovsforhandlingerne for at afvise det her, da Dansk Folkeparti bragte det ind på bordet?

Kl. 14:55

Fjerde næstformand (Karina Adsbøl):

Ordføreren.

Kl. 14:55

Mohammad Rona (M):

Hånden på hjertet ved jeg det simpelt hen ikke. Nu sad jeg jo ikke med til de forhandlinger, så det kan jeg ikke sige.

Kl. 14:55

Fjerde næstformand (Karina Adsbøl):

Spørgeren.

Kl. 14:55

Morten Messerschmidt (DF):

Jeg synes bare, at det er relevant at høre, hvem man drøfter den slags ting med. For vi havde jo en god snak med finansministeren om det her, og han viste stor forståelse for sagen. Nu har Socialdemokratiet jo selv bragt spørgsmålet på banen, og derfor kunne det være sjovt at høre, hvad det var, der så gjorde, at man, efter at man i forhandlingerne havde sagt mange gode ord om det, endte med at sige, at det ikke kunne være med i den endelige finanslov. Det tager jeg under min egen tale. Lad os holde spændingen lidt. (Mohammad Rona (M): Okay, lad os holde spændingen lidt.)

Kl. 14:56

Fjerde næstformand (Karina Adsbøl):

Tak. Ønsker ordføreren at kommentere på det?

Kl. 14:56

Mohammad Rona (M):

Ja, som jeg også sagde før, er evidens og fakta vigtigt for Moderaterne. Det er jo også det, jeg synes jeg sagde i ordførertalen, og det håber jeg også at hr. Morten Messerschmidt hørte. Det er jo ikke, fordi jeg sådan hardcore pander det her ned. Men jeg kunne godt tænke mig, at vi måske gik sammen om at lave en rapport, der kigger på alt på kryds og tværs fra 1960'erne og til nu med hensyn til indvandring – både de gode og de negative ting.

Kl. 14:56

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til hr. Carl Valentin fra Socialistisk Folkeparti. Værsgo.

Kl. 14:56

(Ordfører)

Carl Valentin (SF):

Tak for det. I SF er vi grundlæggende enige i, at vi politikere har et ansvar for, at der bliver bevilget penge til forskning og undersøgelser, som kan styrke integrationen af udlændinge i Danmark. Og jeg er helt enig med Dansk Folkeparti i, at der er et konstant behov for ny viden, både om det, der går godt, og det, der går skidt, så vi konstant kan blive opdateret og sætte mest effektivt ind. Men jeg bryder mig ikke om politisk diktat, ligesom jeg ikke bryder mig om mere indblanding i prioriteringen af forskningsmidler. Og man kan vel også, hvis man skal være lidt fræk, sætte spørgsmålstegn ved, hvor meget godt politisk indblanding af den her art egentlig har bragt med sig gennem tiden. Mon f.eks. fru Inger Støjberg i dag er tilfreds med sit eget personlige forskningsprojekt i social kontrol, der som bekendt resulterede i rapporten »Magt og (m)ulighed«, som ministeren også nævnte i sin tale.

Jeg synes generelt at Danmark har nogle fremragende universiteter; vi har også Danmarks Statistik, der bidrager med upartiske og evidensbaserede fakta, der gør os politikere i stand til at træffe veloplyste og evidensbaserede beslutninger. Deres rapport Indvandrere i Danmark kan man med stor fornøjelse bladre i hvert år. Hertil kommer private institutter som Als Research, der laver nogle gode analyser. Så jeg synes faktisk, vi er ret godt orienteret på det her område.

I SF er vi tilhængere af armslængdeprincippet og modellen om forskningsreserven, hvor vi politikere kan være med til at sætte en retning, men hvor vi ikke blander os direkte og dikterer politisk bestillingsarbejde. Skal vi endelig blande os, synes jeg, vi skulle blive enige om at prioritere penge til forskning på området, snarere end at diktere emnet så specifikt, som man gør her. Så vi kan ikke støtte forslaget. Og jeg skulle også hilse fra Radikale Venstre, der ikke kunne være her, og sige, at det kan de heller ikke.

Kl. 14:58

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Peter Skaarup, Danmarksdemokraterne. Værsgo.

Kl. 14:59

(Ordfører)

Peter Skaarup (DD):

Tak, formand, og tak for ordet. Beslutningsforslaget her skal jo sikre, at der nedsættes et udvalg, der skal udarbejde en rapport om indvandringens konsekvenser i Danmark og for Danmark. Rapporten skal svare til den norske Brochmannrapport, som undersøgte de langsigtede konsekvenser ved høj indvandring i Norge. Formålet med en dansk version af den her rapport er så at give et tilsvarende overblik over indvandringens konsekvenser for Danmark, og derudover skal rapporten tilvejebringe det, man kalder et evidensbaseret grundlaget for anbefalinger til, hvordan man fra dansk side kan håndtere de udfordringer, der følger med masseindvandringen.

Vi synes i Danmarksdemokraterne, at det er et godt forslag. I Danmarksdemokraterne mener vi grundlæggende, at indvandringen til Danmark fra særlig ikkevestlige lande har medført en masse udfordringer. Det ser vi tit og ofte, desværre, og det ser vi ikke mindst i forskellige former for statistikker på forskellige områder, hvor der er en udvikling, der ikke har været god. Det ser vi f.eks., ved at ikkevestlige indvandrere er overrepræsenterede i kriminalitetsstatistikkerne. Her er det tit svært at få det fuldstændige overblik, og det var også derfor, at jeg tidligere under debatten nævnte, at her er der brug for en ekstra indsats for at få nogle flere tal og noget mere baggrund for, hvordan det egentlig står til, men det, der i hvert fald ligger fast, er, at der desværre er en kraftig overrepræsentation af ikkevestlige indvandreres kriminalitet her i landet.

Problemstillingen er jo, at når man så diskuterer det og spørger til det, er barrieren for at få flertal jo tit, at den siddende minister siger: Det er tung og svær proces at få de her tal frem, og Rigspolitiets kriminalitetsstatistikker er ikke bygget med henblik på at skabe statistik; de er bygget med henblik på nogle andre ting. Det betyder så, at hvis vi gerne vil have noget mere statistik, så kan det ikke lade sig gøre, medmindre man sætter nogle til manuelt at gennemgå nogle sager. Det sker så også i visse enkelte tilfælde, men tit er det jo sådan, at man vurderer, at det er for dyrt og for svært. Derfor er der brug for flere tal, mere oplysning, bedre statistikker på det her område.

Vi ser jo også, at ikkevestlige indvandrere desværre er overrepræsenteret i ydelsessystemet, og det vil sige, at der er for mange, specielt fra visse lande, der ikke er på arbejde, ikke bidrager, og det betyder jo så, at man modtager forskellige former for sociale ydelser. Man kan ikke generalisere her, for der er jo folk fra Somalia, der bidrager, gør en stor indsats, gør alt for at integrere sig, men der er jo altså også desværre en overvægt af dem, der er kommet fra bestemte lande, som ikke gør det og ikke gør det godt nok og f.eks. ikke tager danske værdier til sig.

Så det er nogle problemer, vi skal tage alvorligt, og der ærgrer det mig egentlig, at regeringen ikke bare siger: Ja, selvfølgelig skal vi lave en rapport, som man også har lavet i Norge. Det er jo tit, at vi sammenligner os fint med Norge og Sverige på forskellige områder. Sverige er begyndt også at få øjnene op for nogle af de udfordringer. Så hvorfor egentlig ikke bruge de samme redskaber, de samme midler, som man prøver at gøre i f.eks. Norge? Det ville være oplagt set med vores øjne. Så vi håber egentlig på, at regeringen kommer på bedre tanker, og at man vil nedsætte sådan et udvalg, der en gang for alle får belyst de her enorme problemer, som indvandringen fra særlig ikkevestlige lande har medført, så man kan drage de rigtige konsekvenser deraf i form af politisk handling.

Grundlæggende er der brug for, at vi får begrænset antallet af indvandrere, der kommer til Danmark uden at bidrage til samfundet og uden at tage de danske værdier til sig. Modsat er det jo heller ikke sådan, at hvis man gerne vil Danmark, er grænsen er lukket. På den baggrund kan Danmarksdemokraterne støtte det her forslag, og jeg skal hilse fra den konservative ordfører og sige, at det kan Det Konservative Folkeparti også.

Kl. 15:03

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken. Det er nu hr. Steffen Larsen fra Liberal Alliance.

Kl. 15:03

(Ordfører)

Steffen Larsen (LA):

Mange tak, formand. Forslaget her skal sikre, at man i lighed med Brochmannrapporten i Norge får nedsat et udvalg, der skal udarbejde en rapport vedrørende indvandringens længerevarende konsekvenser. Vi er i Liberal Alliance normalt glade for at få øget klarheden og det faktuelle grundlag, vi træffer beslutninger på, men vi støtter ikke forslaget.

Lad os lige starte med at se på, hvad der efterspørges i forslaget: en klarhed over effekterne på arbejdsmarkedet, velfærdssystemet, kriminaliteten, samfundsøkonomien og det demografiske billede. Det er en klarhed, man allerede nu kan trække fra Danmarks Statistik og fra Finansministeriet. Det, man i dette forslag ikke kan få et bud på direkte fra de førnævnte kilder, er effekten på sammenhængskraften og integrationen direkte, medmindre man selvstændigt sætter sig for at se på opdelingen i boligområder, navngivning og lignende registrerede sociale fænomener, som man ligeledes faktisk kan få data på fra Danmarks Statistik. Derudover har vi på universiteterne og i den almindelige politiske debat mange af disse data, der bliver fremhævet. Det er derfor en dyr vej til at få de data frem, som vi i forvejen kender. Hvis man derudover vil se på, hvorledes dele af Danmark kan udvikle sig, hvis man ikke søger at begrænse de negative konsekvenser af masseindvandringen, kan man reelt kigge til dele af Sverige. Og hvis man vil se, hvorledes det kan gå, hvis man lader alt stå helt til, kan man se til visse forstæder i Paris og Marseille, der viser en skyggeside af Europa, som ikke bør accepteres.

Det har derudover været således, at det har været forsøgt at opstarte en integrationspolitisk tænketank i form af Unitos, der lavede særtræk i Danmarks Statistik og udgav analyser på den baggrund. Et lignende tiltag kunne jo støttes privat igen.

Derudover vil jeg sige, at Danmarks Statistiks årlige rapport om indvandrere og efterkommere i Danmark giver ret gode indblik i, netop hvordan det går med indvandringen, integrationen og konsekvenserne af det. Tak.

Kl. 15:05

Fjerde næstformand (Karina Adsbøl):

Tak til ordføreren. Der er en kort bemærkning til hr. Morten Messerschmidt, Dansk Folkeparti. Værsgo.

Kl. 15:05

Morten Messerschmidt (DF):

Jeg er bange for, at ordførerens fokus her igen er for snævert. Det er meget på de økonomiske forhold og ikke på de kulturelle forhold. Altså, hvordan vil Danmark se ud om 10, 20 og 30 år i forhold til antallet af tørklæder, i forhold til antallet af minareter, i forhold til dominansvold på gaden over for vore unge, i forhold til upassende adfærd i skoler og på sygehuse osv.? Det ville jo være rart i dag at have noget evidens for at vide det, sådan at vi kan tage højde for det. Men det ved vi jo ikke ved at vide, hvor mange der er i beskæftigelse, eller hvor mange der deltager i en eller anden aktivitet. Så idéen her er jo at hæve sig over det rent økonomiske og se, hvad det er for en antropologisk forudsigelse, vi kan have om det Danmark, der måtte være i årene fremover. Kan ordføreren ikke godt se, at det lidt er noget andet end det, han taler om?

Kl. 15:06

Fjerde næstformand (Karina Adsbøl):

Ordføreren.

Kl. 15:06

Steffen Larsen (LA):

Jeg taler bl.a. om f.eks. opdelingen i boligområder. Jeg nævnte også navngivning, altså hvor mange børn der hedder Muhammed – og ikke et ondt ord om Moderaternes ordfører hernede, hr. Mohammad Rona. Men reelt set fortæller det jo også noget om integrationen, hvor mange der bliver navngivet hvilket navn. Altså, der er jo en bagvedliggende kultur, i forhold til hvordan vi navngiver vores børn. Det tror jeg ikke vi kan komme uden om. Så længe Jens og Thor ikke er almindelige navne i de indvandrergrupper og blandt deres efterkommere, kan vi også til en vis grad gå ud fra, at det er, fordi de ikke er assimileret i det danske samfund. Så når jeg nævner det, er det, netop fordi jeg også ser på nogle af de kendetegn, som hr. Morten Messerschmidt kigger efter, og mange af dem er tilgængelige i Danmarks Statistik. Så er der selvfølgelig spørgsmålet om integrationen og minareterne og lign. Det er jo så også ting, der handler om, hvordan vi her fra stedet lovgiver.

Kl. 15:07

Fjerde næstformand (Karina Adsbøl):

Spørgeren for sin anden korte bemærkning.

Kl. 15:07

Morten Messerschmidt (DF):

Ja, dataene er til stede. Vi ved, hvor mange muslimer der kommer til at hedde Muhammed og Ali osv., og hvor mange der vægrer sig ved at bruge danske navne. Men vi ved jo ikke, hvordan fremtiden ser ud, og vi har ikke noget komparativt studie af, hvad man har gjort andre steder. Er der overhovedet vestlige lande, hvor muslimer tager det lands navne til sig? Det ville da være relevant at vide. Og hvad har det pågældende land så gjort, sådan at de har kunnet fremme det? Altså, det er alle de ting, som vitterlig betyder noget og er langt væsentligere, end om folk er i beskæftigelse eller ej, nemlig om de tager Danmark til sig i hjertet. Det har vi ikke nogen evidens for. Skulle vi ikke få det?

Kl. 15:08

Fjerde næstformand (Karina Adsbøl):

Ordføreren.

Kl. 15:08

Steffen Larsen (LA):

Jeg deler hr. Morten Messerschmidts bekymring for, om folk tager den danske kultur til sig. For i den danske kultur ligger også det frisind, den frihed, den tolerance og ja, den kærlighed til Danmark, som jeg tror at vi begge værdsætter, og som jeg vil gå ud fra at de fleste her i denne sal værdsætter. Og det er jo der, hvor vi skal sætte ind. Om den her formodentlig ret dyre rapport vil være en vej til det, er det, jeg stiller mig tvivlende over for, og derfor er vi imod.

Kl. 15:09

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Så vi går videre i ordførerrækken til fru Rosa Lund fra Enhedslisten. Værsgo.

Kl. 15:09

(Ordfører)

Rosa Lund (EL):

Dansk Folkeparti vil gerne have, at regeringen udarbejder en rapport, som skal beskrive indvandringens konsekvenser. Når jeg læser beslutningsforslaget fra Dansk Folkeparti, synes jeg faktisk, at der er elementer af forslaget, der kan virke som rimelige. Men man kan af gode grunde ikke lade være med at blive en lille smule mistænksom, når forslaget kommer fra Dansk Folkeparti. For hvad er formålet med det her forslag egentlig?

I forslaget henviser hr. Morten Messerschmidt og Dansk Folkeparti til den såkaldte Brochmannrapport fra Norge, som blev udarbejdet af Brochmannkommissionen nedsat af Norges daværende regering. Formålet med rapporten er ifølge Grete Brochmann selv, forkvinden for kommissionen, at finde løsninger til, hvordan man kan sikre en mere robust velfærdsmodel, samt hvordan landet kan forbedre integrationen. Det synes jeg lyder superfornuftigt. Det synes jeg da bare vi skal gøre, hr. Morten Messerschmidt. Men som Grete selv skriver: Den politiske kontekst vil altid være afgørende for, hvordan en udredning vil blive mødt og brugt. Og konteksten, kan jeg ligesom fornemme på den her debat, kan vi nok ikke blive enige om.

For udgangspunktet vil bero på uenigheder, f.eks. om, hvem der skal udarbejde rapporten, hvordan ekspertgruppe skal se ud, hvad de negative konsekvenser ved indvandringen er, og hvad de positive konsekvenser er. Men jeg vil dog sige, at jeg ikke er modstander af, at vi får mere fakta ind i den her debat. Så på den måde vil jeg gerne imødekomme Dansk Folkeparti og hr. Morten Messerschmidt og sige, at så lad os da sætte os ned og få det regnet igennem og undersøgt en gang for alle. Men jeg vil også sige til Dansk Folkeparti og hr. Morten Messerschmidt, at hvis det her skal vedtages i Udlændingeudvalget, skal alle partier jo have indflydelse, f.eks. på, hvordan spørgsmålene i rapporten skal stilles. Det har jo rigtig stor betydning for resultatet. Jeg synes også, at det er meget interessant f.eks. at kigge på, hvad indvandringen koster vores samfund. For det kommer jo også an på, hvordan man regner det.

Tallet 33 mia. kr. er jo et tal, som altid er oppe at vende, når vi taler om det her, men det er jo en særlig måde at regne det på. Faktisk vil jeg gå så langt som til at sige, at det er et ret opblæst tal. For når man kigger på den regnemåde, som Finansministeriet bruger til at regne det her ud, så gælder det jo bl.a. også kystsikring, braklægning, bidrag til Grønland, Færøerne, udgifter til EU, forsvar, renteudgifter, der stammer fra tidligere gæld, tjenestemandspensioner, miljøudgifter, der stammer fra tidligere tiders synder, og listen er egentlig meget længere. Så 33 mia. kr. er slet ikke det korrekte tal. Men måske er hr. Morten Messerschmidt klar på, at vi beder Finansministeriet om at komme med det rigtige tal, hvor alt det her er skrællet fra, som jo slet ikke handler om indvandring, f.eks. forsvarsudgifter. Jeg er med på, at Dansk Folkeparti gerne vil give indvandringen skylden for mange ting, men hvad forsvaret koster, hvad vi bidrager med til EU, kan man dog ikke sige er indvandringens skyld.

Så lad os endelig få de rigtige tal, og det udvalgsarbejde bidrager vi meget gerne med i Enhedslisten. Men lad os se, hr. Morten Messerschmidt, om Enhedslisten og Dansk Folkeparti kan mødes om en fælles beretningstekst her. Tak for ordet.

Kl. 15:13

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så skal jeg lige være sikker på, at der ikke er andre ordførere ud over hr. Morten Messerschmidt. Det er der ikke. Så er det ordføreren for forslagsstillerne, hr. Morten Messerschmidt, Dansk Folkeparti. Værsgo.

Kl. 15:13

(Ordfører for forslagsstillerne)

Morten Messerschmidt (DF):

Tak, formand. Hvad er indvandringens pris? Hvad koster det, at en pige bliver voldtaget af tre arabere? For hende måske livet. For den danske stat? Ja, det kan nok sættes om i kroner og øre. Men hvilken pris er størst? Mon ikke det er pigens? Derfor er det ærgerligt, at en debat som den, vi har haft i dag, alene kommer til at handle om beskæftigelse og effekter på statens budget osv.

For indvandringens pris er den, som den helt almindelige dansker betaler i hverdagen. Det er dominansvolden på togstationen, det er uroen i klasseværelset, det er folkeskolelæreren, der bliver truet og overfaldet, fordi hun vil undervise i ytringsfrihed og Muhammedtegningerne eller hun viser et kort af verden, hvor Israel fremgår. Det er den ægte pris, og intentionen med Dansk Folkepartis forslag i dag var ud over selvfølgelig at se på den rent økonomiske fremskrivning – men det kan vi såmænd nok håndtere – også at se på, hvad det er for en fremtid, de unge danskere går ind i, altså hvad for en folkeskole der er, når vi ved, at der f.eks. i Ishøj, Brøndby, hvor jeg er valgt, er et flertal af udlændinge med hele det præg, som det sætter på undervisningen, på skolegården. Når vi ved, at der kommer en stadig mere mellemøstlig dominansorienteret adfærd iblandt unge, hvad betyder det så? Hvad er det for en erfaring, vi kan se andre vestlige lande, der ulykkeligvis har haft den samme indvandring, har oplevet, og er der overhovedet nogen lande, som har knækket nøden i forhold til, hvordan man så kommer uden om problemerne?

Eller vi kan se på sygehusvæsenet, hvor jeg for et halvt års tid siden tillod mig at gøre opmærksom på, hvordan det skaber en enorm utryghed, når et helt venteværelset er fyldt op af en enkelt familie og grædekoner, og hvad ved jeg, fordi der er en indlagt på hospitalet, uden adgang til, at man har det private rum, som vi som danskere er vant til i sygehusvæsenet. Hvad betyder det i forhold til vores socialvæsen, vores børneinstitutioner, altså alle de ting, som er selvfølgeligheder i hverdagen for os som danskere, men hvor vi jo bare ved, at det, selv om tilstrømningen fra Mellemøsten i hvert fald for en stund er bremset, så ikke er sådan, at demografien er uændret. Vi ved, at disse familier får stadig flere børn, og vi ved, at integrationen fortsat fungerer dårligt. Det er ikke nødvendigvis sådan, at de ikke er i arbejde, men deres integration, deres assimilering til det danske samfund, forståelsen for det danske samfunds værdier, kønnenes ligestilling, demokratiet og lovens forrang for religionen osv. kan mange steder ligge på et ganske lille sted, og man går, hvis man har en retstvist, hellere i moskéen for at spørge imamen, end at man henvender sig til de rigtige myndigheder osv. Altså, hvad det er for en langsigtet påvirkning af det danske samfund, at vi har inviteret en stor gruppe fra Mellemøsten med den muslimske kultur, selvforståelse og samfundsforståelse ind? Eller inviteret? For vi var nogle, der takkede nej, men vi var jo i mindretal.

Hvad betyder det? Jeg tror, det er vigtigt at få kortlagt, for når vores generation er under mulde, så er der jo en ny generation, som stadig står med problemerne. Og nu er det jo, det tillader jeg mig at sige, i hvert fald fortsat generationen af de gamle partier her på Christiansborg, der bærer ansvaret for, at det gik så galt. Så kunne de måske også gøre sig den ulejlighed at kortlægge problemernes omfang, sådan at vi andre og den kommende generation kunne prøve at afbøde konsekvenserne. Og det her er jo ikke et eller andet vildt fatamorganaforslag. Det har jeg også prøvet at fremsætte, men det er jo ikke det, vi taler om her.

Det, vi i al ydmyghed foreslår, er, at vi skal gøre som nordmændene. Altså, nordmændene kunne for ca. 10 år siden godt finde ud af at nedsætte en ekspertgruppe, der både kiggede på de økonomiske forhold – for det havde de hidtil ikke været lige så gode til som vi i Danmark – men jo også på det socialpolitiske, på skolevæsenet, på sundhedsvæsenet osv. Det er nok svært at få øje på en så omkalfatrende forandring af det danske samfund og af dansk kultur som det, at man har inviteret hundredetusindvis af muslimer ind. Uanset om man så synes, det er fantastisk og et dejligt flowerpower-halalhippie-eksperiment, som Enhedslisten sikkert gør, eller om man begræder det, fordi man synes, at Danmark egentlig også var meget smukt inden, så kan vi vel nok blive enige om, at det er den enkeltstående mest voldsomme begivenhed i moderne danmarkshistorie. Ville det så være for meget at sige, at vi også gerne vil forberede fremtidige generationer og måske afbøde de konsekvenser for dem, som beslutningerne medfører?

Kl. 15:18

Jeg kan ikke forstå, at man kan sige nej til det her. Eller det kan jeg jo så godt, og nu kommer vi til det spændende punkt. For hvad skete der egentlig i de finanslovsforhandlinger? Se, jeg anede ikke, at man måtte tale om den slags ting, men jeg er glad for, at ministeren bragte det på bane, for så går jeg ud fra, at ordet er frit. For hvad var det egentlig, vi talte om omkring bordet? Finansministeren kunne sagtens støtte det her beslutningsforslag, og det kunne – forstod jeg på finansministeren – både Moderaterne og Venstre sådan set også. Men man ville jo gerne have en finanslovsaftale, der også inkluderede nogle til venstre, nemlig Radikale Venstre og SF, og der gik grænsen. Og se, det er jo bare lidt sjovt. For i dag står vi jo så i en situation, hvor regeringen i et eller andet omfang kan agere frit. Altså, jeg går jo ikke ud fra, at man har båndlagt sig til venstrefløjen i enhver henseende. Det tror jeg nok er en del af udlændingeministerens retorik at man har droppet. Det var fortidens synder, ikke?

Så hvorfor kan man ikke støtte det her i dag, når man ovre i Struenseeværelset for 3 uger siden godt kunne? Det er bemærkelsesværdigt, og måske er det i virkeligheden også grundfortællingen om Socialdemokratiet i dag. Tak, formand.

Kl. 15:19

Fjerde næstformand (Karina Adsbøl):

Tak til ordføreren. Der er ikke nogen korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

12) 1. behandling af beslutningsforslag nr. B 58:

Forslag til folketingsbeslutning om at udvide den omfattede persongruppe i voldsbestemmelsen i udlændingelovens § 19, stk. 7. 

Af Astrid Carøe (SF) m.fl.

(Fremsættelse 14.03.2023).

Kl. 15:20

Fjerde næstformand (Karina Adsbøl):

Jeg kan forstå, at ordføreren for forslagsstillerne ønsker at begrunde forslaget. Så værsgo til ordføreren for 2 minutter.

Kl. 15:20

Begrundelse

(Ordfører for forslagsstillerne)

Astrid Carøe (SF):

Bare lige ganske kort: Jeg må ærligt indrømme, at jeg var rimelig meget i chok, da jeg talte med flere kvindekrisecentre, som fortalte, at der er en lang række kvinder, der henvender sig til centrene, som de ikke kan hjælpe, fordi kvinden, hvis de hjælper kvinden med at søge skilsmisse fra den voldelige mand, kan risikere at miste sin opholdstilladelse.

Derfor foreslår vi altså at udvide den her persongruppe i voldsbestemmelsen, som jo allerede findes, til flere grupper, sådan at det også tæller voldsudsatte, hvor voldsudøveren er kommet hertil for at arbejde og dermed har fået opholdstilladelse på den baggrund eller har fået asyl, fordi man er forfulgt i hjemlandet eller lignende – sådan at det ikke kun er en lille gruppe, men altså alle grupper, der er familiesammenført, der har mulighed for at beholde opholdstilladelsen, hvis man går fra en voldelig partner. Det er faktisk underligt, at det ikke sket noget før, hvis I spørger mig. Jeg håber, at I kan være med til at støtte det.

Kl. 15:21

Fjerde næstformand (Karina Adsbøl):

Tak til ordføreren for begrundelsen. Forhandlingen er åbnet, og den første, der får ordet, er udlændinge- og integrationsministeren. Værsgo.

Kl. 15:21

Forhandling

Udlændinge- og integrationsministeren (Kaare Dybvad Bek):

Tak for ordet, formand. Og også tak til SF – Socialistisk Folkeparti, som der en overgang var mange, der kaldte dem for – for at sætte et vigtigt emne på dagsordenen. Forslagsstillerne ønsker, at regeringen inden udgangen af 2023 fremsætter et lovforslag, der udvider den såkaldte voldsbestemmelse i udlændingeloven; voldsbestemmelsen sikrer, at der ved vurderingen af, om en ægtefællesammenføringstilladelse skal inddrages, fordi samlivet er ophævet, tages særlige hensyn til, at udlændingen eller udlændingens barn har været udsat for overgreb, misbrug eller anden overlast, og at det er det, der er årsag til samlivets ophør. Det taler med betydelig vægt for, at opholdstilladelsen kan bevares.

Konkret ønsker forslagsstillerne, at udlændinge med asyl på baggrund af konsekvensstatus samt medfølgende familie til udenlandske arbejdstagere og studerende skal omfattes af bestemmelsen. Forslagsstillerne henviser bl.a. til, at alt for mange mennesker forbliver i voldelige forhold alt for længe og måske igennem hele livet.

Regeringen er enig i, at det er uacceptabelt, at kvinder udsættes for vold og negativ social kontrol. Nogle kvinder lever med omfattende vold og kontrol i årevis, indtil voldsspiralen brydes. Særlig kvinder med indvandrer- og flygtningebaggrund er overrepræsenteret på landets kvindekrisecentre, og derfor ønsker regeringen at styrke den forebyggende indsats, så vi kan blive bedre til at hjælpe, oplyse og beskytte de udsatte kvinder. Det har vi forpligtet os på i regeringsgrundlaget, og som det også fremgår af regeringsgrundlaget, vil regeringen igangsætte en national indsats imod partnervold og partnerdrab.

Det arbejde er vi godt i gang med, og i marts 2023 indgik regeringen og et bredt flertal i Folketinget – herunder Socialistisk Folkeparti, Danmarksdemokraterne, Liberal Alliance, Det Konservative Folkeparti, Enhedslisten, Radikale Venstre, Dansk Folkeparti og Alternativet – en aftale om at afsætte 136 mio. kr. til 14 initiativer, der skal sikre opsporing og forebyggelse af partnervold og partnerdrab. Initiativerne vil indgå i regeringens handlingsplan mod partnervold og -drab og vil, som vi forventer, blive offentliggjort inden sommerferien. Jeg forventer også, at handlingsplanen mod partnervold og partnerdrab vil indeholde initiativer om udvidelse af voldsbestemmelsen.

Regeringen kan dog ikke på nuværende tidspunkt støtte beslutningsforslaget, da arbejdet med handlingsplanen, herunder den endelige fastlæggelse af eventuelle initiativer om udvidelse af voldtægtsbestemmelsen endnu ikke afsluttet. Men jeg ser selvfølgelig frem til den videre behandling af beslutningsforslaget her i Folketinget, og jeg står til rådighed for spørgsmål.

Kl. 15:24

Fjerde næstformand (Karina Adsbøl):

Tak til ministeren. Der er en række korte bemærkninger, og den første er til hr. Carl Valentin, SF. Værsgo.

Kl. 15:24

Carl Valentin (SF):

Tak. Tak for den relativt positive tale til ministeren i hvert fald. Det virker jo, som om vi er enige om problemet, men jeg kan godt undre mig lidt over, hvorfor regeringen ikke bare støtter det her forslag. Er det udelukkende, fordi der er et arbejde i gang? Altså, det er jo et relativt konkret forslag, som flere organisationer efterspørger, som vil hjælpe de her typisk kvinder, som bliver presset til at blive i voldelige forhold. Hvorfor kan man ikke bare støtte SF's beslutningsforslag her?

Kl. 15:24

Fjerde næstformand (Karina Adsbøl):

Ministeren.

Kl. 15:24

Udlændinge- og integrationsministeren (Kaare Dybvad Bek):

Det er jo sådan, at når man sidder og koordinerer i en regering, så ved man nogle gange ikke, og jeg kan ikke sige præcist, hvornår vi har besluttet handlingsplanen, og hvornår den relevante minister, som jeg antager er ligestillingsministeren, så spille ud med den. Jeg har selvfølgelig som udlændinge- og integrationsminister en lille andel i sådan en plan, men det er jo ikke mig, der koordinerer det samlede arbejde for at modvirke partnervold og partnerdrab. Og derfor ville det også være urimeligt, hvis jeg på vegne af regeringen fastlagde en tidsplan, som det her beslutningsforslag jo også indeholder, uanset at jeg synes, at intentionen her er helt rigtig.

Kl. 15:25

Fjerde næstformand (Karina Adsbøl):

Spørgeren.

Kl. 15:25

Carl Valentin (SF):

Kunne man ikke, når andre partier i Folketinget fremsætter forslag, som man egentlig er enig i, sætte et lidt større arbejde i faktisk at involvere resten af regeringen og tage stilling til, om det her ikke er noget man kan støtte op om. Altså, grunden til, at vi fremsætter det og ønsker det gennemført nu, er jo, at der er nogle konkrete mennesker, som bliver presset til at blive i voldelige forhold, fordi de risikerer at miste deres opholdstilladelse, hvis de gør sig fri af typisk manden. Det er noget, der skal handles på hurtigt, og regeringen er, som jeg forstår det, enig med SF – og så støtter man det ikke. Det synes jeg bare er mærkværdigt.

Kl. 15:25

Fjerde næstformand (Karina Adsbøl):

Ministeren.

Kl. 15:26

Udlændinge- og integrationsministeren (Kaare Dybvad Bek):

Nej, det er ikke mærkværdigt. Det handler om, at der er et arbejde i gang i et andet ministerium under regeringen, som tager det her meget alvorligt, og som selvfølgelig fuldstændig anerkender det problem, der er. Og jeg kan ikke pålægge dem at være færdig på et bestemt tidspunkt; men regeringen og Socialistisk Folkeparti er jo ikke uenige om, at det her er et vigtigt element i kampen mod partnervold.

Kl. 15:26

Fjerde næstformand (Karina Adsbøl):

Så er det fru Astrid Carøe, Socialistisk Folkeparti. Værsgo.

Kl. 15:26

Astrid Carøe (SF):

Jamen jeg synes også, det er meget ærgerligt, når regeringen faktisk virker til at være enig med SF i, at det er absurd her, at vi ikke allerede nu beskytter de her kvinder, især når man tager i betragtning, at både Socialdemokratiet og Venstre jo tidligere virkelig har slået sig op på at bekæmpe social kontrol, som det her vel at mærke vil sikre at man kan bekæmpe.

Kan ministeren forestille sig noget som helst beslutningsforslag, der ville kunne gå igennem med den her flertalsregering, når et forslag som det her, hvor det virker til, at regeringen faktisk er enig både med hinanden og med os som forslagsstillere, ikke går igennem? Hvad kan så gå igennem i den her flertalsregering?

Kl. 15:27

Fjerde næstformand (Karina Adsbøl):

Ministeren.

Kl. 15:27

Udlændinge- og integrationsministeren (Kaare Dybvad Bek):

Jamen så vidt jeg husker, gik der et forslag igennem for nylig, som handlede om noget med adgang til genetisk materiale i slægtsforskning – nu skal jeg passe på med at give forkerte oplysninger til Folketinget; jeg mener, det var det, der var temaet – og der er selvfølgelig mulighed for, at regeringen kan støtte beslutningsforslag.

Selv om beslutningsforslag jo også er en blandet landhandel og der er nogle beslutningsforslag, som jeg helt oprigtigt tror på er ment med en god intention og et ønske om at rejse en debat, mens nogle beslutningsforslag måske mere også rummer en bagtanke om at udstille nogle uenigheder eller drille regeringen her i Folketingssalen, så ændrer det ikke ved, at der selvfølgelig kan være nogle beslutningsforslag, der er så gode, at de bliver vedtaget.

Jeg synes, det her er et godt forslag, men jeg kan ikke pålægge mine kollegaer den tidsplan.

Kl. 15:28

Fjerde næstformand (Karina Adsbøl):

Spørgeren.

Kl. 15:28

Astrid Carøe (SF):

Så det er tidsplanen, der er problemet? Så kan det jo måske være, regeringen vil være med til at lave en beretning i udvalget, hvor vi kigger på, hvor hurtigt vi så kan få det til at ske. For jo længere tid der går, jo flere kvinder vil få at vide: Vi kan ikke hjælpe jer lige nu – I må blive hos jeres voldelige ægtemænd.

Det synes jeg er helt absurd. Og må jeg så ikke bare lige pointere, at det forslag, ministeren refererer til, vistnok var et borgerforslag. Men det er rigtigt, at det gik igennem, og det er rigtig godt; der var bred enighed.

Jeg synes også, ministeren har ret i, at der er mange forskellige slags beslutningsforslag i Folketingssalen, men lige det her er jo faktisk rimelig ligetil – det er en paragrafændring – og vi er meget villige til at kigge på, om vi måske så kan udvide tidsplanen en smule eller noget, hvis regeringen så kan være med.

Kl. 15:28

Udlændinge- og integrationsministeren (Kaare Dybvad Bek):

Ja, altså, hvis det handler om en lovændring, som det jo så er, vil jeg sige, at selv hvis vi stemte for beslutningsforslaget, ville vi skulle over til den næste folketingssamling og have det på sådan rimelig tidligt – eller vi ville først kunne vedtage det der i hvert fald.

Så jeg er ikke sikker på, det ændrer det store, men vi er selvfølgelig meget positive over for at lave en tekst, som alle folk kan se sig selv i.

Kl. 15:29

Fjerde næstformand (Karina Adsbøl):

Tak. Så er det fru Rosa Lund fra Enhedslisten. Værsgo.

Kl. 15:29

Rosa Lund (EL):

Tak. For at undgå, at det bliver en gentagelse, vil jeg starte et lidt andet sted. I december 2020, da udlændingeministeren hed hr. Mattias Tesfaye, som jo også er socialdemokrat, svarede han mig skriftligt på et spørgsmål, som handler om netop det her, at reglerne er sådan, at man kan beholde sin opholdstilladelse, hvis man har været eller er voldsudsat. Og så er det, som SF foreslår her – stille og roligt og ret fornuftigt, synes jeg – at kvindekrisecentrene også skal have mulighed for at oplyse om det her, skal have mulighed for at beskytte de kvinder, som af frygt for at miste deres opholdstilladelse ikke går fra deres voldelige ægtemand. Jeg kan forstå alle mulige politiske argumenter, men om sådan nogle teknokratiske argumenter om, at det er tidsplanen, det handler om, må jeg sige: Helt ærligt, jeg tror godt, ministeren selv kan se det.

Kl. 15:30

Fjerde næstformand (Karina Adsbøl):

Ministeren.

Kl. 15:30

Udlændinge- og integrationsministeren (Kaare Dybvad Bek):

Jeg tror ikke, der var et spørgsmål.

Kl. 15:30

Fjerde næstformand (Karina Adsbøl):

Nej, men så er der ikke flere korte bemærkninger. Så siger vi tak til ministeren, og så går vi videre i ordførerrækken til hr. Kasper Sand Kjær fra Socialdemokratiet. Værsgo.

Kl. 15:30

(Ordfører)

Kasper Sand Kjær (S):

Tak for ordet. Med beslutningsforslaget her foreslår SF at udvide den persongruppe, der er omfattet af udlændingelovens § 19, stk. 7, så også udlændinge med asyl på baggrund af konsekvensstatus samt medfølgende familie til udenlandske arbejdstagere og studerende omfattes af bestemmelsen. I Socialdemokratiet mener vi, at vi skal gøre alt, vi kan, for at sørge for, at ingen kvinder lever fastlåst i ægteskaber, hvor de udsættes for psykisk og fysisk vold. Det har vi nul tolerance over for. Vold i ægteskaber må aldrig finde sted, og kampen for ligestilling mellem kvinder og mænd er jo både en grundlæggende del af Socialdemokratiets dna og en helt afgørende værdi i Danmark, som vi aldrig må gå på kompromis med.

Hvis man som kvinde befinder sig i et voldeligt ægteskab, skal man naturligvis kunne forlade det uden at frygte for konsekvenserne. Derfor er vi sådan set grundlæggende enige med forslagsstillerne i, at udlændinge med asyl på baggrund af konsekvensstatus samt medfølgende familie til udenlandske arbejdstagere og studerende bør omfattes af den her bestemmelse i udlændingeloven. Det var vi jo også på vej med i den nu tidligere regering på baggrund af den tidligere socialdemokratiske regerings handlingsplan, som det her jo også var et element i.

Så kom der jo som bekendt et folketingsvalg, inden vi nåede videre med det. Og som udlændinge- og integrationsministeren også var inde på i sin tale, er det jo så også med i den her regerings planer, at der skal iværksættes en national indsats mod partnervold og partnerdrab. Og her er det vores helt klare forventning, at den handlingsplan også vil indeholde det tiltag, som foreslås her. Så på trods af enigheden kan vi ikke sådan her og nu støtte beslutningsforslaget, da regeringen stadig væk arbejder med handlingsplanen og stadig væk arbejder på at forberede de enkelte initiativer. Men herfra vil jeg også bare sige: Lad os endelig i udvalgsbehandlingen se på, om ikke vi kan finde en måde at være enige om, at det her er noget, vi gerne vil arbejde videre med. Tak.

Kl. 15:32

Fjerde næstformand (Karina Adsbøl):

Tak til ordføreren. Der er en kort bemærkning til fru Astrid Carøe fra Socialistisk Folkeparti. Værsgo.

Kl. 15:33

Astrid Carøe (SF):

Jeg er med på, at det her er en lovændring, og at der selvfølgelig skal laves et forarbejde og alt muligt andet, og derfor er jeg glad for, at Socialdemokratiet måske vil være med til en udvalgsberetning. Men det er jo sådan rimelig ligetil. Jeg har også været med til at lave den handlingsplan, som ordføreren refererer til, og deri er der også nogle ting, der er lidt mindre ligetil, og derfor løber den jo også over en årrække.

Grunden til, at jeg er lidt utålmodig med det her forslag, er jo, at ja, det er rimelig ligetil, og jo før vi gør det, jo flere kvinder kan vi hjælpe – og også mænd for den sags skyld. Og derfor er jeg lidt interesseret i at høre, hvornår Socialdemokratiet så forestiller sig, at vi skal have den her lovændring, hvis ikke det skal være i 2023.

Kl. 15:33

Fjerde næstformand (Karina Adsbøl):

Ordføreren.

Kl. 15:33

Kasper Sand Kjær (S):

Der var rigtig mange gode tiltag på vej, da et flertal i Folketinget besluttede, at der skulle udskrives et folketingsvalg i sidste periode. Det er klart, at det forsinker gode tiltag, som var på vej, heriblandt det her. Det skal jeg da være den første til at begræde, om end jeg ikke rigtig synes, jeg kan tage ansvaret for det. Det er jo nok nogle andre, som vist i øvrigt heller ikke er til stede i salen, der burde få det spørgsmål.

Hvor hurtigt kan vi gøre det? Jamen for min skyld så hurtigt, som det overhovedet kan lade sig gøre. Jeg synes også, det er vigtigt, at vi får omfattet de her kvinder af bestemmelsen og giver dem den tryghed. Omvendt har vi jo også løbende en diskussion med hinanden herinde om, om hastigheden i lovgivningsarbejdet er for hurtig, og om vi for hurtigt får brudt ting ned i processer, og at der ikke er en ordentlig kvalitet i lovarbejdet og sådan noget. Det er jo også nogle gange, når det bliver svært, at vi så er nødt til at holde fast i at sige: Vi kan ikke gøre alting på den samme dag, selv om vi gerne ville.

Kl. 15:34

Fjerde næstformand (Karina Adsbøl):

Spørgeren.

Kl. 15:34

Astrid Carøe (SF):

Nej, det kan vi ikke. Jeg er meget enig i, at det nogle gange går meget hurtigt herinde, men nu er der jo ikke tale om en stor omkalfatring af vores samfund, den danske model eller noget som helst andet, men en lille ændring i en voldsparagraf, vi gerne vil udvide. Og derfor burde det være rimelig ligetil.

Så hurtigt som muligt, siger man. Handlingsplanen løber over ca. 4 år, så vidt jeg husker, ikke? Så forestiller ordføreren sig, at det er et af de første initiativer, man vil gå i gang med, eller kan det godt vente til slutningen af, at handlingsplanen er ved at løbe ud?

Kl. 15:35

Fjerde næstformand (Karina Adsbøl):

Ordføreren.

Kl. 15:35

Kasper Sand Kjær (S):

Ikke, hvis det står til mig, for så synes jeg da, at det er noget af det første, man skal tage hul på. Men det ligger jo under en minister for et helt andet område end det, som jeg er ordfører for, og derfor er det nok der, man skal rette spørgsmålet hen. Men jeg håber da, det bliver så hurtigt, som det overhovedet kan lade sig gøre.

Kl. 15:35

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til hr. Preben Bang Henriksen fra Venstre. Værsgo.

Kl. 15:35

(Ordfører)

Preben Bang Henriksen (V):

Tak for det. Den voldsbestemmelse i udlændingeloven, vi taler om her, skal sikre, at der i vurderingen af ægtefællesammenføringstilladelse, der skal inddrages – hvis den skal inddrages – skal tages særlige hensyn til, om den pågældende udlænding har været udsat for overgreb eller lignende.

Sagt med andre ord: Det skal ikke være sådan, at en – nu siger jeg det, som det oftest er – kvinde bliver i et forhold længere, fordi hun frygter, at hvis hun går ud af et voldeligt forhold, har det konsekvenser for hendes tilværelse her i Danmark. Det er det, der er baggrunden for bestemmelsen, og som jeg læser forslaget, ønsker man den personkreds, der er omfattet af det, udvidet. Det virker i hvert fald sympatisk. Der er mange kvinder uden selvstændigt opholdsgrundlag, der fastholdes på den her måde. Det er efter min mening afgørende, at vi gør op med den onde spiral, hvor kvinder lever i årevis med vold og kontrol uden at kunne se deres vej ud. Derfor er det også godt, at regeringen er i gang med arbejdet her om en handlingsplan imod partnervold. Det her bliver selvfølgelig et element i den pågældende handlingsplan.

Jeg kan gøre mit indlæg kort – for ellers kommer jeg jo i vidt omfang bare til at repetere, hvad den tidligere taler har sagt – og sige, at jeg forventer, at det her kommer til at fremgå på en eller anden måde i handlingsplanen. For at forebygge eventuelle spørgsmål kan jeg sige, at jeg ikke vil stå her og nu og tage nærmere stilling til, hvordan den plan i øvrigt skal se ud i detaljer. Men qua det, at det kommer til at fremgå af planen, og qua det, at jeg ikke ønsker at foruddiskontere arbejdet for dem, der har med det at gøre, kommer vi ikke til allerede nu at lægge os fast på en ændring som den beskrevne. Men når det er sagt, skal jeg ikke lægge skjul på, at jeg, i hvert fald på den måde, den er beskrevet, finder den meget sympatisk.

Kl. 15:37

Fjerde næstformand (Karina Adsbøl):

Tak til ordføreren. Der er en kort bemærkning til fru Astrid Carøe, Socialistisk Folkeparti.

Kl. 15:37

Astrid Carøe (SF):

Tak for, at der på sin vis er opbakning til forslaget eller i hvert fald intentionen bag. Jeg kan jo ikke lægge skjul på, at jeg er en lille smule frustreret over, at det skal handle om, at man pludselig ikke kan svare på spørgsmålet, fordi det ligger ovre i Ligestillingsministeriet.

Grunden til, at jeg er her i dag, er, at jeg er ligestillingsordfører, selv om det her vel at mærke er lovgivning på udlændingeområdet. Det er derfor, vi står her i dag, og derfor må man jo som udlændingeordfører kunne have en vurdering af det. Hvis det var op til ordførerens parti og ordføreren, hvor længe forestiller man sig så at der skal gå, eller hvor hurtigt tænker man at man kan blive enige i regeringen om, hvordan den her lovændring skal se ud? Det er en relativt ukompliceret ændring, som vil kunne fikses relativt hurtigt, hvis viljen var til det.

Kl. 15:38

Fjerde næstformand (Karina Adsbøl):

Ordføreren.

Kl. 15:38

Preben Bang Henriksen (V):

Det taler til spørgerens ære, at man i den grad går op i det her og ønsker, at der skal ske noget i salen allerede nu. Jeg må samtidig sige, at jeg kommer til at rapportere, hvad jeg sagde før, og det er, at når vi er i gang med at lave en samlet plan, er det altså ikke sådan, uanset hvilket ministerium det pågældende emne ligger i, at vi så udstykker det og får forskellige meninger under forskellige debatter. Det skal indgå i den samlede plan om partnervold og partnerdrab.

Kl. 15:39

Fjerde næstformand (Karina Adsbøl):

Der er ikke flere korte bemærkninger, så vi går videre i ordførerrækken til hr. Mohammad Rona fra Moderaterne. Værsgo.

Kl. 15:39

(Ordfører)

Mohammad Rona (M):

Nu har jeg efterhånden i min korte tid her i Folketinget behandlet en del beslutningsforslag, og det her er nok et af de markant bedre beslutningsforslag – sagt med al respekt.

Først og fremmest vil jeg sige tusind tak for at have fremsat det her beslutningsforslag, som har fokus på et utrolig vigtigt emne. Vold, fysisk såvel som psykisk, hører ingen steder hjemme i Danmark og slet ikke i eget hjem, hvor man skal føle sig tryg. Derfor er det vigtigt, at vi giver de kvinder, mænd, børn, der er udsat for vold i eget hjem, de bedste forudsætninger for at sige stop og tage affære. Derfor er vi i Moderaterne også meget opmærksomme på de mennesker, der har nogle sværere grundvilkår end andre for at sige fra over for et voldeligt forhold.

Det gælder bl.a. særlig indvandrerkvinder, der ikke er her på et selvstændigt opholdsgrundlag og derfor ikke kun kan risikere deres ægteskab, men faktisk også deres hverdagsliv i Danmark. Derfor skal vi hjælpe med at holde hånden under dem og sikre, at de ikke blot bliver sendt tilbage til deres land, fordi de har været modige nok til at sige fra. Derfor er jeg også glad for, at vi allerede har bestemmelser i udlændingeloven, der sikrer dette, og jeg er glad for, at vi i regeringen vil igangsætte en national indsats mod partnervold og partnerdrab, hvor netop en udvidelse af voldsbestemmelsen i udlændingeloven skal følge med.

Det glæder os derfor, at vi vil arbejde med det i forbindelse med den nationale indsats mod partnervold, som er blevet nævnt flere gange af både S og V, og vi kan derfor på nuværende tidspunkt – og læg mærke til: på nuværende tidspunkt – ikke støtte beslutningsforslaget.

Kl. 15:41

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og så går vi videre i ordførerrækken til hr. Peter Skaarup, Danmarksdemokraterne. Værsgo.

Kl. 15:41

(Ordfører)

Peter Skaarup (DD):

Tak, formand, tak for ordet. Forslaget skal sikre en udvidelse af den omfattede persongruppe i udlændingelovens § 19, stk. 7, så også udlændinge med asyl på baggrund af konsekvensstatus og medfølgende familie til udenlandske arbejdstagere og studerende omfattes af bestemmelsen.

I Danmarksdemokraterne mener vi grundlæggende, at man skal tilbage til sit hjemland, hvis man ikke længere har behov for beskyttelse. Det er egentlig kernen i vores hjemsendelsespolitik. Vi mener grundlæggende ikke, at vi skal udvide bestemmelserne i udlændingeloven, der gør det nemmere for indvandrerkvinder at blive i Danmark. Det er grundlæggende problematisk, at man i princippet ikke vil inddrage kvinders opholdstilladelse, når de i princippet kommer til Danmark på baggrund af familiesammenføring og derfor ikke har behov for beskyttelse, som andre asylansøgere, der kommer til Danmark, har. Det er grundlæggende problematisk, hvis man baserer en opholdstilladelse på, om man er gift eller ej. Det er klart, at man selvfølgelig skal hjælpe de kvinder, der er udsat for vold fra deres ægtemænd, men man kan ikke lade være med at inddrage opholdstilladelse på baggrund af det, som bestemmelsen i lovgivningen i dag giver mulighed for. Det er ikke helt den rigtige løsning, og man kan sige, at hvis der er en forligskreds, som diskuterer de her ting, var det måske oplagt, at forslagsstillerne havde taget det op i den sammenhæng. Det er jo ikke så længe siden, den kreds har diskuteret ting.

Så man må sige, at grundlæggende er vi skeptisk over for det her forslag, for hvis man har et reelt beskyttelsesbehov, kan man jo søge asyl og så lade sig skille fra ægtefællen, og på den baggrund afhænger ens opholdstilladelse jo egentlig ikke af, hvem man er gift med. Så hvis der er et reelt beskyttelsesbehov, er mulighederne så at blive asylsøger og forhåbentlig, set fra borgerens side, på den baggrund blive i Danmark. Ellers skal man tilbage til sit hjemland. Så grundlæggende mener Danmarksdemokraterne ikke, at udvidelsen af persongruppen, som der lægges op til her, er løsningen på det her problem, og vi mener også grundlæggende, at bestemmelsen i udlændingeloven er et problem, for de flygtninge, der kommer til Danmark, skal i vores optik kun være her, hvis de har et konkret behov for beskyttelse. De skal ikke være her, hvis ikke de har et beskyttelsesbehov.

Så på den her baggrund stemmer Danmarksdemokraterne, som det ser ud nu, imod forslaget her. Som sagt synes vi, at det kunne være rimeligt, at den aftalekreds diskuterer tingene. Jeg skal også hilse fra den konservative ordfører, der ikke har mulighed for at være her nu, og sige, at man heller ikke der støtter forslaget.

Kl. 15:44

Fjerde næstformand (Karina Adsbøl):

Tak til ordføreren. Der er en kort bemærkning til fru Astrid Carøe fra Socialistisk Folkeparti. Værsgo.

Kl. 15:44

Astrid Carøe (SF):

På en måde er det lidt sjovt, at der er så mange sager om flygtninge, integration og udlændinge, også bare i salen i dag, og at ordføreren så siger, at det her beslutningsforslag kunne man godt lige have gemt til en aftalekreds – fordi man er imod, eller hvad? Nå, pyt med det. Det er jo ikke sådan, at der i aftalekredsen er et forlig, og jeg synes, det går for langsomt, og så har man jo ret til at fremsætte et beslutningsforslag i salen.

Kan ordføreren godt sætte sig ind i, hvilket dilemma det er for en kvinde, der er udsat for vold af sin ægtemand, at komme på krisecentre og så få at vide: Hvis vi hjælper dig med at indlede en skilsmisse, bliver du sendt hjem til det land, som du og din mand er kommet hertil fra; du risikerer måske ovenikøbet at blive sendt hjem, mens dine børn bliver i Danmark hos den voldelige ægtefælle, og du risikerer måske at blive sendt hjem til et land, hvor skilsmisse er meget lidt velset, og din familie kan slå hånden af dig, fordi du er gået fra den voldelige ægtefælle? Kan ordføreren godt sætte sig ind i, at man i så fald ikke går fra sin ægtefælle, altså at man selvfølgelig så bliver i det voldelige forhold, for det har simpelt hen for store konsekvenser at gå?

Kl. 15:45

Fjerde næstformand (Karina Adsbøl):

Ordføreren.

Kl. 15:45

Peter Skaarup (DD):

Ja, det kan jeg da fuldstændig sætte mig ind i, og det er meget menneskeligt at tænke det sådan, som SF også gør med det her forslag. Det ændrer bare ikke ved, at man jo har mulighed for så at søge asyl i den situation og måske også har mulighed for at få det, hvis det – som spørgeren er inde på – er ens situation. Men grundlæggende er det sådan, at man da bestemt kan have sympati for et forslag som det her. Vi skal bare lige huske på, at vi altid skal undgå at åbne en ladeport, i forhold til at andre i samme situation så ligesom får appetit på at søge asyl og komme til Danmark eller ved familiesammenføring kommer til Danmark på den her måde. For vi skal bare være klar over, at en familiesammenføring jo ikke handler om, at man har behov for beskyttelse. Det er noget helt andet, man har søgt ind på dér på baggrund af sin ansøgning.

Kl. 15:46

Fjerde næstformand (Karina Adsbøl):

Spørgeren.

Kl. 15:46

Astrid Carøe (SF):

Ja, det kan også være, fordi ens ægtefælle har fået job i Danmark. Vi vil jo gerne have folk til at komme hertil og arbejde – det vil Danmarksdemokraterne jo også gerne – og levere arbejdskraft, som vi mangler, i hvert fald så vidt jeg har forstået. Det her forslag er et helt konkret forslag til, hvordan vi kan hjælpe kvinder, der er udsat for social kontrol, med at komme væk fra den sociale kontrol og komme væk fra den fysiske og psykiske vold, som jeg ellers tit hører Danmarksdemokraterne, Dansk Folkeparti, Nye Borgerlige osv. tale meget om. Men hvis man ikke vil hjælpe kvinderne på den her måde, hvordan vil man så hjælpe de kvinder, der bliver udsat for social kontrol i dag, og som man ikke hjælper ordentligt i dag?

Kl. 15:47

Fjerde næstformand (Karina Adsbøl):

Ordføreren.

Kl. 15:47

Peter Skaarup (DD):

Nu er der jo den der kreds af partier, der netop har diskuteret de her ting og også fundet nogle penge til at gøre forskellige ting. Og dér var det måske oplagt at man tog diskussionen om, hvordan man kan gøre det her rent praktisk. Men det, der er udfordringen med det her forslag, er ligesom, at man springer det over og siger: Her har vi en model. Og det er vi bare ikke parate til at købe ind på, fordi vi er bange for, at det kan få nogle afledte konsekvenser, som vi slet ikke kan overskue. Som sagt har man muligheden for at søge asyl, hvis det er det, men vi skal altså passe på, at vi ikke på en hel masse forskellige områder kommer til at lempe vores udlændingelov, så det kan blive for attraktivt at søge ind.

Kl. 15:47

Fjerde næstformand (Karina Adsbøl):

Så er der ikke flere korte bemærkninger. Tak til ordføreren. Vi går videre i ordførerrækken til hr. Steffen Larsen, Liberal Alliance. Værsgo.

Kl. 15:48

(Ordfører)

Steffen Larsen (LA):

Mange tak, formand. Det værste fængsel i verden er et hjem uden fred. Det er en ting, jeg egentlig tror ret meget på. Det kan selvfølgelig være, fordi jeg som småbørnsforælder lever i et hjem uden fred, at jeg tænker den slags, men det er det nu ikke.

Uretfærdighed har mange ansigter. Det kan f.eks. være, når man står over for et urimeligt dilemma, man ikke selv har ansvar for at være endt i. Hvis man kommer til Danmark og ens opholdstilladelse er afhængig af en partner, så kan man ende i et sådant ubehageligt dilemma – det har forslagsstillerne fuldstændig ret i – særlig hvis man kommer fra en kultur, der er patriarkalsk, begår æresdrab, udøver vold familiemedlemmer og klanmedlemmer imellem og med lignende negative konsekvenser over for dem, der stikker ud.

Hvis skilsmissen så forårsages af f.eks. partnervold og misbrug, vil disse mennesker, hvis de er fanget i et sådant forhold, være fanget imellem en sten og et hårdt sted – for at tage et engelsk udtryk og oversætte det til dansk. Og det er naturligvis ikke acceptabelt, at disse kvinder med deres børn udsættes for det dilemma.

Det skal der selvsagt gøres noget mod, således at de netop kan få gjort sig fri af deres undertrykkelse. Fastholdelse i et voldeligt forhold på grund af frygt for at miste sin opholdstilladelse er uholdbart. Derfor støtter Liberal Alliance forslaget. Tak.

Kl. 15:49

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til fru Rosa Lund fra Enhedslisten.

Kl. 15:50

(Ordfører)

Rosa Lund (EL):

Tak. Først og fremmest tak til SF for at fremsætte det her ekstremt vigtige beslutningsforslag. Det er en problematik, vi også har arbejdet med i Enhedslisten i mange år. Noget, som undrer mig som både ligestillingsordfører og udlændingeordfører, er, at det virker, som om systemerne ikke rigtigt taler sammen, for som jeg var inde på tidligere i mit spørgsmål til ministeren, har vi jo før fra den tidligere udlændingeminister fået positivt svar om, at voldsudsatte kvinder uden opholdstilladelser faktisk er omfattet af de her regler, sådan at man ikke mister sin opholdstilladelse, hvis man er voldsudsat.

Kvindekrisecentrene tolker ikke reglerne sådan – eller er det måske Ligestillingsministeriet, der ikke tolker reglerne sådan? Kvindekrisecentrene har i hvert fald ikke den her information og rådgiver ikke ud fra den. Det er jo et kæmpestort problem, fordi det efterlader voldsudsatte kvinder i en meget dilemmafyldt situation, hvor de enten skal være sammen med deres voldelige ægtemand eller skal miste deres opholdsgrundlag i Danmark. Det er jo virkelig et dilemma, der er til at tage og føle på, må man sige, og derfor undrer det mig også, at regeringen ikke bare selv sørger for, at Udlændingeministeriet og Ligestillingsministeriet taler sammen. Altså, jeg forstår godt, at det er en flertalsregering, og at udlændingeministeren og ligestillingsministeren kommer fra hver sit parti, men det må da kunne lade sig gøre, at man lige gør en indsats og taler sammen, så man kan løse det her meget store problem, som disse kvinder står i, særlig hvis det er omfattet af loven.

Det, jeg ikke kan forstå, er, hvordan Enhedslisten kan have fået ét svar, og SF har fået nogle andre svar. Så måske er det, der skal komme ud af den her debat, at vi kan løse det her meget nemt, nemlig ved at udlændingeministeren og ligestillingsministeren lige taler sammen, og vi så får en afklaring på, om den her gruppe er omfattet af reglerne eller ej. Jeg ved godt, at det lyder super tørt og juraagtigt, men det er da virkelig afgørende, og man er omfattet eller ej. Det undrer mig bare, at vi får så forskellige svar og tolker de svar, vi får, så forskelligt.

Så jeg vil i hvert fald sige, at Enhedslisten kan støtte beslutningsforslaget fra SF, men vi kommer også til at stille nogle nye spørgsmål til udlændingeministeren på baggrund af den her debat, ikke for at være polemiske eller for at udstille flertalsregeringen – selv om det selvfølgelig også lidt er en sport, vi har herinde– men for faktisk at finde ud af, om de her kvinder er omfattet af reglerne eller ej.

Tak for ordet.

Kl. 15:52

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og vi går videre til den næste ordfører i rækken, som er hr. Morten Messerschmidt fra Dansk Folkeparti.

Kl. 15:52

(Ordfører)

Morten Messerschmidt (DF):

Tak, formand. Det er jo et utrolig dilemmafyldt område, som SF peger på, og som jo helt grundlæggende, når vi taler om udlændingelovens indretning, kan koges ned til: Hvad er udlændingeloven sat i verden for – for den enkelte udlænding eller for Danmark? Og selv om det altid er en svær afvejning i sager, der handler om vold og ægteskabers opløsning og også, når der er børn involveret, så er det nu engang sådan, at vi mener, at der altid må tages udgangspunkt i, hvad der er til gavn for Danmark. Og at et ægteskab af den ene eller anden årsag går i opløsning, kan ikke ændre på, at man så skal følge de konsekvenser, som ligger i udlændingeloven.

Jeg har fuld forståelse og også sympati for de argumenter, som ordføreren for SF har fremdraget, og kan sagtens se, at de er rigtige, men man kan modsat også sige, at det her ville skabe et vanvittigt incitament til, hvis man står til udvisning, så at foregøgle, at man er udsat for nogle bestemte ting. Vi mener, at udgangspunktet må være, at udlændingeloven er der for at sikre, at de, der kommer til Danmark, er en så begrænset gruppe, at de kan indgå uproblematisk i det danske samfund, og at det er folk, der i udgangspunktet gavner Danmark, og at det ikke er det omvendte, der er tale om.

Derfor har vi sådan set stor sympati med hensyn til problemstillingen, og jeg tror ikke, man kan finde nogen mennesker, der ikke har veneration for de folk, der i oprigtighed befinder sig i den her ulykkelige situation. Alle, der har haft med partnervold at gøre, vil have forståelse for det. Der er bare nogle politiske problemer, som der ikke findes nogen god løsning på, og det er sådan et, vi står over for her, og derfor kan vi ikke støtte forslaget.

Kl. 15:54

Fjerde næstformand (Karina Adsbøl):

Tak. Der er en række korte bemærkninger. Den første er til fru Astrid Carøe, SF. Værsgo.

Kl. 15:54

Astrid Carøe (SF):

Tak for det. Det er fair nok, hvis ordføreren synes, at der ikke er nogen gode løsninger på det her område. Det er enormt svært faktisk også at tale om vold i nære relationer helt generelt. Det kan jeg absolut nikke genkendende til. Ikke desto mindre synes ordføreren så ikke, at vi ikke bare kan lade stå til? Når vi hører fra eksperter på området, at der er kvinder, der lever i voldelige relationer i dag, og som undlader at forlade deres ægtefælle og måske har den værste ulykke i vente og har risiko for at blive udsat for endnu mere vold, hvad skal vi så gøre for at hjælpe de her kvinder, hvis ikke vi skal sige: Selvfølgelig kan du få lov at blive i Danmark, hvis du er udsat for vold og går fra din ægtefælle?

Kl. 15:55

Fjerde næstformand (Karina Adsbøl):

Ordføreren.

Kl. 15:55

Morten Messerschmidt (DF):

Det er et anliggende, der ligger mig enormt meget på sinde – altså, min egen søster blev myrdet af sin kæreste efter et voldeligt forhold – og der kan vi gøre rigtig meget mere. Bl.a. kan vi i de sammenhænge, hvor den unge kvinde ofte vil ses, f.eks. i børnehaven, når hun afleverer børnene, eller på biblioteket, hvis det er der, hun kommer, sørge for, at personalet er bedre klædt på til at gå ind i den ofte meget vanskelige samtale, det er, hvis man har mistanke om, at en kvinde, som det typisk er, er udsat for partnervold. Man ser måske, at der er hyppige blå mærker, man ser måske en adfærd, der bærer præg af det, og der kan vi sørge for, at personalet bliver bedre klædt på til at tage den samtale.

Så er der jo de økonomiske forhold, i relation til at der skal være bedre ressourcer til krisecentre. Jeg er personligt rigtig glad for, at vi i den finanslov, som vi har lavet med regeringen, hvor SF jo også er med, lykkedes med at få øget puljen til og ligestillet partnere, både mænd og kvinder, i relation til partnervold.

Kl. 15:56

Fjerde næstformand (Karina Adsbøl):

Spørgeren.

Kl. 15:56

Astrid Carøe (SF):

Det er alt sammen virkelig fine tiltag, ordføreren kommer med, og som jeg er meget enig i. Problemet er bare, at når det her fagpersonale opdager, at der er en kvinde, der er udsat for vold, og bliver bedre til at spotte de blå mærker, eller at kvindens adfærd ændrer sig, så kan de ikke rådgive vedkommende til at forlade manden, fordi hun så risikerer at blive smidt ud af landet og måske skulle forlade sine børn og måske skulle tilbage til et land, hvor skilsmisse absolut ikke er velset, og hvor familien måske har slået hånden af hende. Det har jo altså nogle virkelig store konsekvenser, som vel at mærke for de her kvinder betyder i dag, at de bliver i de her voldelige forhold.

Kl. 15:57

Fjerde næstformand (Karina Adsbøl):

Ordføreren.

Kl. 15:57

Morten Messerschmidt (DF):

Ja, og der er ikke nogen god løsning på det, for det er klart, at hvis man har opholdstilladelse i Danmark som familiesammenført til sin ægtefælle, så er det sådan, det er, og derfor skal man selvfølgelig heller ikke have lovligt ophold i Danmark, hvis man ikke længere er sammen med sin ægtefælle. At der så kan være nogle omstændigheder, som man virkelig har forståelse for, der gør, at vedkommende ikke har lyst til at være sammen med sin ægtefælle, ændrer sådan set ikke på, at udlændingeloven fundamentalt er indrettet efter at sikre Danmark og ikke sikre alverdens udlændinge. Så det er det, der er vores udgangspunkt, og det er også derfor, at vi sagtens kan forstå motivationen bag forslaget her. Vi mener bare ikke, at det er den rigtige løsning.

Kl. 15:58

Fjerde næstformand (Karina Adsbøl):

Tak. Så er der en kort bemærkning til hr. Carl Valentin fra SF. Værsgo.

Kl. 15:58

Carl Valentin (SF):

Jeg bliver provokeret, når regeringen afviser at stemme for det her forslag på baggrund af en eller anden tidsplan og af, at det går for hurtigt. Men det provokerer mig godt nok noget mere med den argumentation, som Dansk Folkeparti lægger for dagen her: Man taler om, at man skal veje individets interesser mod Danmarks interesser, og beslutter sig så for, at det er Danmarks interesser, der er vigtigst her.

Det betyder jo reelt, at det, som Dansk Folkeparti siger, er, at vi desværre må leve med, at kvinder må blive i voldelige forhold, fordi det simpelt hen er så dårligt for Danmark, hvis de får ophold – at det er værre, end at de her mennesker skal blive i voldelige forhold eller risikere at blive sendt tilbage til en kultur, hvor de kan blive straffet meget hårdt for den her skilsmisse.

Jeg synes, det er en meget voldsom tilgang til det her spørgsmål, og det ærgrer mig virkelig, at Dansk Folkeparti ikke prioriterer social kontrol højere her, men at det vigtigste tydeligvis er at få udlændinge ud af Danmark.

Kl. 15:59

Fjerde næstformand (Karina Adsbøl):

Ordføreren.

Kl. 15:59

Morten Messerschmidt (DF):

De to ting er jo ret snævert forbundet. Altså, jo flere udlændinge med muslimsk observans vi kan få ud af Danmark, des mindre social kontrol vil der være i Danmark.

Kl. 15:59

Fjerde næstformand (Karina Adsbøl):

Spørgeren.

Kl. 15:59

Carl Valentin (SF):

Men vi må da være enige om, at måden, man skal forlade landet på, ikke skal være, ved at man får frataget sin opholdstilladelse, fordi man lader sig skille fra sin voldelige ægtemand og der så er et samfund, der ikke vil hjælpe en. Det er da en grotesk tilgang til det her – uanset hvad man mener om, hvor mange muslimer der skal være i Danmark og sådan noget. Det kan vi da sagtens diskutere. Men det her går ud over virkelige mennesker, der lever i voldelige forhold. Jeg synes, det er en vanvittig prioritering, Dansk Folkeparti vælger her.

Kl. 15:59

Anden næstformand (Jeppe Søe):

Ordføreren.

Kl. 15:59

Morten Messerschmidt (DF):

Ja, og man kan sige, at hvis ikke udlændingesituationen var så katastrofal, bl.a. på grund af socialisterne, så havde vi også været i en helt anden situation.

Men det handler om den grundlæggende tilgang til, hvad lovgivers opdrag er. Og i vores optik handler det om at sikre Danmark. Det er det, udlændingeloven handler om. Så kan vi lave alle mulige socialpolitiske tiltag osv. Hvis en voldsramt kvinde ikke kan tage hjem til sit hjemland, kan vi måske hjælpe hende med så at bo hos en anden del af familien i det pågældende hjemland. Det kan Hjemrejsestyrelsen måske håndtere. Men det ændrer ikke på udgangspunktet – at udlændingeloven handler om at beskytte Danmark. Jeg anerkender, at det er et begreb, som er totalt fremmed for SF, men det er det, der er Dansk Folkepartis udgangspunkt.

Kl. 16:00

Anden næstformand (Jeppe Søe):

Dermed tak til ordføreren fra Dansk Folkeparti. Og så er det ordføreren for forslagsstillerne, fru Astrid Carøe fra Socialistisk Folkeparti. Værsgo.

Kl. 16:00

(Ordfører for forslagsstillerne)

Astrid Carøe (SF):

Tak for det. Forestil dig, at du er en pakistansk kvinde. Din mand har fået et godt it-job i Danmark, han flytter hertil, og du flytter selvfølgelig med, men du får opholdstilladelse på baggrund af hans arbejdstilladelse og hans mulighed for familiesammenføring. De starter et liv sammen i Danmark og får et barn sammen, men manden begynder at vise en anden side af sig selv. Han bliver ubehagelig, kontrollerende, og han begynder efter noget tid også at blive voldelig. Volden bliver grovere og grovere, og der er tale om både fysisk vold, men også psykisk vold. Den psykiske vold indebærer bl.a., at han afholder kvinden fra at deltage i danskundervisning eller tage del i arbejdsmarkedet. Det gør det nærmest umuligt for hende at opnå en selvstændig tilknytning til Danmark.

Hun beslutter sig for at opsøge et kvindekrisecenter. Her kan de tydeligt sætte sig ind i situationen og vil gerne hjælpe, men kan alligevel ikke anbefale, at man starter en skilsmisseproces. Hvorfor ikke? Fordi man, hvis man vælger at forlade sin mand, vil miste sin opholdstilladelse i Danmark. Det betyder, at man vil være tvunget til at rejse tilbage til Pakistan, måske uden sit barn, som man i så fald må efterlade hos den voldelige mand. Og i Pakistan risikerer man måske ovenikøbet at blive mødt af en familie og et samfund, som måske slår hånden af en, fordi man kommer fraskilt hjem. Du står helt uden muligheder – fastlåst sammen med en voldelig mand uden mulighed for at få hjælp til at komme fri af volden.

Den her konkrete historie er ikke ægte, men det kunne den sagtens være. Rigtig mange krisecentre fortæller lignende historier om kvinder, der opsøger hjælp, ønsker at bryde med volden, men hvor krisecenteret nogle gange sender dem retur til en voldelig mand, fordi alternativet i at miste opholdstilladelsen er værre.

Heldigvis findes der i dag en særlig voldsbestemmelse i udlændingeloven, der netop har til formål at sikre, at ingen kvinder eller mænd er tvunget til at forblive hos en voldelig partner af frygt for at miste deres opholdstilladelse. Helt konkret udløses voldsbestemmelsen, hvis udlændingen eller udlændingens barn har været udsat for overgreb, misbrug eller anden overlast m.v. her i landet fra en dansk partner, og hvis den voldsudsatte samtidig kan bevise, at samlivet er ophørt på grund af volden. Det var en rigtig god paragraf, man fik skrevet ind der, en god ændring, og derfor troede rigtig mange også, at det her problem var løst. Det var også det, vi hørte tidligere fra Enhedslistens ordfører.

Men desværre gælder den her bestemmelse ikke for alle grupper. De personer, der er blevet familiesammenført med en anden udlænding, som er i Danmark på baggrund af et arbejde, studie eller praktik, er ikke beskyttet af den her særlige voldsbestemmelse. Det samme gælder for personer, som har fået tildelt asyl, på baggrund af at deres partner eksempelvis er forfulgt i hjemlandet. Her kan partneren risikere at miste sin asylstatus, hvis hun eller han lader sig skille fra den forfulgte part – også selv om det er på grund af vold i hjemmet.

Det går ikke. Det går simpelt hen ikke, at en familiesammenført kvinde til en dansk mand er beskyttet af bestemmelsen, mens den pakistanske kvinde, som er gift med en pakistansk mand, ikke er beskyttet. Og derfor havde jeg virkelig håbet, at et flertal af Folketingets partier ville bakke op om det her forslag i dag. Jeg synes ærlig talt, det er på tide, at vi sætter ind. Det skylder vi alle de kvinder, som lever i utryghed, og ikke mindst alle de børn, som er fanget i utrygge hjem. Vi skal have brudt med den her vold, også i de her familier – også når det gælder kvinder, der er familiesammenført i Danmark på baggrund af asyl eller arbejde.

Så hører vi fra Danmarksdemokraterne, at der er risiko for, at man åbner en ladeport. Det synes jeg ærlig talt er absurd. Der er tale om ganske få kvinder og måske også nogle mænd, der i Danmark er udsat for vold af deres partner og ikke kan få hjælp, og så er man bange for, at der er tale om at åbne en ladeport! Altså, den bestemmelse, der er tale om, er allerede rimelig lukket. Der er tale om, at det kun er, hvis man kan bevise, at samlivet ophører på grund af vold, og bevise, at der er vold i hjemmet. Altså, hvis I spørger mig, er den her paragraf faktisk en lille smule for stram, men det kan vi altid diskutere. Men at det skulle være en ladeport, synes jeg er helt absurd og bare et eksempel på, at når det kommer til stykket, så vil man ikke hjælpe kvinder, der er udsat for social kontrol. Så er ens formål med den debat kun at gøre livet mere surt for de udlændinge, der lever i Danmark, og ikke reelt at hjælpe.

Kl. 16:05

Helt ærligt, jeg synes bare, det er med at komme i gang. Jeg synes, at der er tale om skør lovgivning, som nogle partier – Dansk Folkeparti, Danmarksdemokraterne – ikke vil ændre, fordi de gerne vil være så stramme som muligt og have så få udlændinge i Danmark som muligt. Det er fair nok, men at Moderaterne, som har sagt, at det er slut med skør udlændingelovgivning, og at det er slut med at være stram bare for at være stram, ikke bakker op om det her, synes jeg er ærgerligt. Og jeg hører, at regeringen, regeringspartierne, siger, at de venter, at de skal samarbejde med Ligestillingsministeriet, men helt ærligt, der er jo ikke mere, vi behøver at vente på. Vi skal bare til at komme i gang.

Jeg får nærmest det indtryk, at man bruger handlingsplanen, som vi har lavet ovre i Ligestillingsministeriet, som undskyldning for ikke at stemme for det her beslutningsforslag. Så skulle vi da bare have ladet være med at skrive det i den handlingsplan, hvis det betyder, at det bliver forsinket endnu mere. Jeg synes simpelt hen, det er fuldstændig absurd, og jeg må ærligt indrømme, som jeg også sagde til ministeren, at man får det indtryk, at når der er en flertalsregering, så kan de fuldstændig lade være med at stemme for beslutningsforslag og bare afvise dem alle sammen, uanset hvor gode de synes de er. Moderaterne siger jo selv, at det her er et godt beslutningsforslag. Lad os da tage at komme i gang. Selvfølgelig kan vi nå at lave den her lovændring inden slutningen af 2023.

Alt i alt synes jeg, det er virkelig ærgerligt, at vi ikke kan stemme det her beslutningsforslag igennem. Jeg er glad for, at intentionen bag beslutningsforslaget er der flertal for. Jeg er helt med på at lave en eller anden form for beretning i udvalget, men det skal gå hurtigt; det skal ikke være, som Socialdemokratiets ordfører sagde, så hurtigt som muligt. Den formulering er søreme ikke skarp nok. Så lad os se, om vi kan finde en formulering af, hvor hurtigt vi kan gøre det her, hvis man ikke mener, man kan gøre det i 2023, og det forstår jeg faktisk ikke at man ikke synes man kan.

Jeg ærgrer mig over, at der ikke er et flertal. Jeg skulle hilse fra Radikale Venstre og Alternativet og sige, at de bakker op om det, men det gør desværre ikke, at der er flertal; men de bakker også op om det.

Kl. 16:07

Anden næstformand (Jeppe Søe):

Der er ingen korte bemærkninger, så tak til ordføreren for forslagsstillerne.

Da der ikke er flere, der har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Udlændinge- og Integrationsudvalget. Og hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

13) 1. behandling af beslutningsforslag nr. B 49:

Forslag til folketingsbeslutning om adskillelse af asylpar i asylsystemet, når mindst den ene ægtefælle er under 18 år.

Af Pia Kjærsgaard (DF) m.fl.

(Fremsættelse 14.03.2023).

Kl. 16:08

Anden næstformand (Jeppe Søe):

Jeg kan se, at ordføreren for forslagsstillerne, hr. Morten Messerschmidt fra Dansk Folkeparti, ønsker at begrunde forslaget. Værsgo, 2 minutter.

Kl. 16:08

Begrundelse

(Ordfører for forslagsstillerne)

Morten Messerschmidt (DF):

Tak, formand. I Danmark har vi på mange områder været foregangsland på udlændingepolitikken, og det gælder ikke mindst i forhold til den diskussion, der de seneste år har været, om det modbydelige fænomen i dele af den muslimske verden, hvor ældre mænd kan gifte sig med unge kvinder – ja, man fristes til at sige børn. Det bør vi ikke acceptere. I Danmark er det sådan, at man kan indgå ægteskab, når man er 18 år. Desværre er der ikke konsekvens i lovgivningen, så det er sådan i dag, at man accepterer – i gåseøjne – ægteskaber blandt udlændinge, der kommer til Danmark som asylansøger, selv om ægteskabet ikke kunne være indgået i Danmark, fordi begge parter ikke er over 18 år.

Den slags barnebrude skal vi selvfølgelig beskytte, og derfor går det her forslag i al sin enkelthed ud på at ændre den praksis, ændre de regler, som desværre har eksisteret i Danmark, desværre, i rigtig mange år, sådan at der sker en automatisk adskillelse af de to, hvis den ene er under 18 år. Jeg håber, ikke mindst i lyset af den lange debat, vi har haft i forskellige afskygninger og variationer her de seneste år, at det er noget, som kan have stor opbakning blandt alle Folketingets partier. Jeg håber ikke, at vi er uenige om, at vi skal beskytte pigerne, at vi skal passe på pigerne, og det er præcis det, som det her forslag handler om. Så tak for at kunne fremlægge det, formand.

Kl. 16:10

Anden næstformand (Jeppe Søe):

Selv tak.

Forhandlingen er hermed åbnet, og den første, der får ordet, er udlændinge- og integrationsministeren. Værsgo.

Kl. 16:10

Forhandling

Udlændinge- og integrationsministeren (Kaare Dybvad Bek):

Tak for det, formand. Med det her beslutningsforslag pålægges regeringen at fremsætte et lovforslag, der sikrer en automatisk adskillelse af asylpar i asylsystemet, hvis den ene part er under 18 år. Samtidig foreslås det, at regeringen ændrer eller udtræder af de nødvendige konventioner, som er til hinder for en automatisk adskillelse af asylparrene.

Det er sådan i dag, at Udlændingestyrelsen som udgangspunkt indkvarterer en mindreårig udlænding, der er gift eller samlevende, separat fra sin partner, medmindre hensyn til familiens enhed tilsiger fælles indkvartering, og dette ikke er i strid med den mindreåriges tarv. Er den ene part under 18 år, iværksættes dog altid separat indkvartering.

Det er en ordning, der er med til at sikre, at indkvartering i asylsystemet ikke bidrager til at fastholde en mindreårig i et tvangsægteskab eller et tvangsamliv. Den mindreårige får mulighed for at få et pusterum til at overveje, om forholdet er frivilligt og udtryk for vedkommendes eget ønske. Samtidig varetager ordningen også hensynet til at sikre, at der i de tilfælde, hvor der foreligger et beskyttelsesværdigt familieliv, fortsat kan ske fælles indkvartering. Det vil således være i tilfælde, hvor Udlændingestyrelsen konkret vurderer, at der ikke foreligger tvang, og at hensynet til den mindreårige ikke taler for separat indkvartering. Det skal vi også lytte til, for så kan og skal den separate indkvartering jo ikke længere begrundes med et beskyttelseshensyn til den mindreårige.

Så skal vi huske på, at der jo ikke kun er tale om par, hvor aldersforskellen er meget stor. I nogle tilfælde kan der være tale om 1 eller 2 års forskel, f.eks. en 17-årig, der er sammen med en 19-årig, og derfor har vi et system, der altid foretager en konkret og individuel vurdering, når et asylpar, hvoraf den ene er mindreårig, skal indkvarteres, og det mener jeg vi skal blive ved med at have. Det er vigtigt for mig at understrege, at der altid iværksættes separat indkvartering, hvis der foreligger et tvangselement, eller hvis den mindreårige er under 15 år. Sådan må og skal det naturligvis også være.

Det er også blevet foreslået, at regeringen ændrer eller udtræder af de nødvendige konventioner, som er til hinder for en automatisk adskillelse af asylpar. Konventionerne er det bedste grundlag for at sikre det enkelte individs rettigheder. Regeringen arbejder på at styrke det regelbaserede internationale samfund, og derfor fastholde Danmarks medlemskab af konventionerne.

Det ændrer dog ikke på, at der findes uhensigtsmæssigheder ved dele af vores konventioner og tolkningen af dem. Det er derfor, at vi, som det fremgår af regeringsgrundlaget, er klar til at udfordre og afsøge de rammer, som konventionerne har sat op, således at deres negative bivirkninger minimeres. Det mener jeg dog ikke er tilfældet, når det kommer til indkvarteringen af asylpar. Den ordning, vi har i dag, sikrer, at myndighederne kigger på hvert enkelt asylpar, der skal indkvarteres, og giver den mindreårige et pusterum til at overveje forholdet. Det skal vi lytte til, for separat indkvartering kan ikke altid begrundes med et beskyttelseshensyn til den mindreårige.

Det er efter min opfattelse en meget fornuftig ordning, vi har i dag, og derfor kan jeg ikke støtte forslaget.

Kl. 16:13

Anden næstformand (Jeppe Søe):

Der er en kort bemærkning fra hr. Morten Messerschmidt, Dansk Folkeparti.

Kl. 16:13

Morten Messerschmidt (DF):

Jeg må indrømme, at jeg ikke helt forstår, hvorfor regeringen vægrer sig her. Vi taler om par, der kommer, hvor den ene er under 18 år – typisk pigen – og hvor ægteskabet derfor ikke ville kunne være lovligt indgået i Danmark. Så hvis man har en dreng  på, skal vi sige 25 år, og en pige på 15 år, så antager man, at det er helt i orden; de skal bare bo sammen. Altså, hvad med at have det modsatte udgangspunkt og sige: Det er ikke i orden; vi vil gerne beskytte pigerne, og derfor adskiller vi dem selvfølgelig automatisk? Så kan man efterfølgende finde ud af, om tingene er i orden, men udgangspunktet bør da være, at der sker adskillelse for at beskytte pigerne.

Kl. 16:14

Anden næstformand (Jeppe Søe):

Ministeren.

Kl. 16:14

Udlændinge- og integrationsministeren (Kaare Dybvad Bek):

Altså, jeg er klar over, at hr. Morten Messerschmidt havde gang i en anden samtale, mens jeg holdt min tale, men det var jo præcis det, jeg sagde, nemlig at man som udgangspunkt bliver adskilt, men at der kan være konkrete hensyn, der taler for, at man ikke gør det. Så næste gang vil jeg egentlig opfordre til, at man måske hører det, første gang det bliver sagt, i stedet for at jeg skal gentage det. Men uanset hvad, vil jeg sige: Jeg tror, at hr. Morten Messerschmidt udmærket er klar over, hvorfor jeg ikke følger det her forslag. For hver dag jeg går ind på mit kontor, kan jeg se, at der hænger et portræt af en person, som gjorde det, og som endte med at få en rigsretsdom imod sig netop af den årsag. Så jeg tror godt, at hr. Morten Messerschmidt er klar over det, uanset at man tager teaterminen på, når man fremsiger det.

Kl. 16:14

Anden næstformand (Jeppe Søe):

Spørgeren.

Kl. 16:14

Morten Messerschmidt (DF):

Jeg må desværre sige, at ministerens taler sjældent er af en sådan karakter, at man behøver at bruge begge ører for at høre dem og forstå dem, og her hørte jeg det også ganske tydeligt. (Udlændinge- og integrationsministeren (Kaare Dybvad Bek): Tilsyneladende ikke). Men pointen her er jo sådan set, at vi gerne vil have, at det er et ufravigeligt udgangspunkt, at man beskytter pigerne, og der skal jeg bare høre, om det, når regeringen siger, at det vil man ikke, altså så skyldes, at der er nogle internationale konventioner, der gør, at man ikke må, eller er om det skyldes, at regeringen rent faktisk har en politik, der tilsiger det.

Kl. 16:15

Anden næstformand (Jeppe Søe):

Ministeren.

Kl. 16:15

Udlændinge- og integrationsministeren (Kaare Dybvad Bek):

Altså, personligt for mig som minister handler det om, at jeg egentlig ikke har lyst til at skulle rende rundt med fodlænke på, som det har været tilfældet i den her situation – det vil jeg da gerne medgive. Men det ændrer ikke ved, at det her drejer sig om, at vi som udgangspunkt skal sørge for at adskille de par, hvor der er meget stor aldersforskel, men at der selvfølgelig kan være tilfælde, hvor det ikke gælder, eksempelvis når det drejer sig om en 17-årig og en 19-årig, der har et relativt normalt samliv. Der skal være en individuel vurdering.

Kl. 16:15

Anden næstformand (Jeppe Søe):

Så er det fru Pia Kjærsgaard, Dansk Folkeparti.

Kl. 16:15

Pia Kjærsgaard (DF):

Ja, man kan selvfølgelig godt gøre sig morsom. (Udlændinge- og integrationsministeren (Kaare Dybvad Bek): Jeg gør mig ikke morsom). Jeg synes bare, det er en alvorlig sag. Det, det drejer sig om, er jo, at den her konvention gør, at det er umuligt, og hvorfor ikke sige: På det her punkt er det ufravigeligt, fordi det er børn, det drejer sig om? Det er ganske unge piger, det drejer sig om. Men man siger, som man plejer at gøre: Konventionerne binder os. Og det synes jeg at udlændingeministeren skulle se at komme videre fra.

Kl. 16:16

Anden næstformand (Jeppe Søe):

Ministeren.

Kl. 16:16

Udlændinge- og integrationsministeren (Kaare Dybvad Bek):

Jamen det er jo det rene snak. Altså, jeg siger jo præcis, at vi adskiller folk som udgangspunkt, men der skal jo være en individuel vurdering. Hvis du har en 19-årig og en 17-årig, som lever i et relativt ligeværdigt forhold, så forstår jeg da godt, at man siger: Det er fair nok, at de bliver sammen; der kan være familiemæssige årsager, man kan have børn, og der kan være andre ting. Selvfølgelig skal det være sådan, at man vurderer folk individuelt. Det er da ikke nogen stor konsekvens af vores konventioner. Jeg kunne nævne ti ting bare på stående fod, som er større konsekvenser og langt mere vidtrækkende. Det her er ikke nogen stor konsekvens, altså at man fortager en individuel vurdering af hvert par, som bor sammen, og hvor den ene kan være under 18 år.

Kl. 16:16

Anden næstformand (Jeppe Søe):

Fru Pia Kjærsgaard.

Kl. 16:16

Pia Kjærsgaard (DF):

Jamen hvis vi nu siger 15-17 år, tager man hensyn – altså, hvis man synes, at det er det, man skal gøre, og det må jo være det, der er ministerens personlige holdning, som ministeren sagde før. Jeg synes, at det er lidt svært, når en minister står deroppe og siger: Det er min personlige holdning. (Udlændinge- og integrationsministeren (Kaare Dybvad Bek): Det har jeg ikke sagt). Den gælder altså ikke, når man er minister. (Udlændinge- og integrationsministeren (Kaare Dybvad Bek): Det har jeg ikke sagt). (Anden næstformand (Jeppe Søe): En ad gangen). Nu skal ministeren høre efter, sådan som ministeren sagde at Morten Messerschmidt skulle gøre før. Det gælder ikke, når man er minister. Der må man gøre det ud fra, hvad regeringen, samfundet og Folketingets flertal i øvrigt mener er det rigtige.

Kl. 16:17

Anden næstformand (Jeppe Søe):

Så er det ministeren.

Kl. 16:17

Udlændinge- og integrationsministeren (Kaare Dybvad Bek):

Jamen tingene bliver jo ikke rigtige, fordi Dansk Folkeparti gentager dem flere gange, hvis det ikke er rigtigt. Altså, jeg har ikke sagt, at det var min personlige holdning; jeg har sagt, at det her er den her holdning, regeringen repræsenterer. Jeg repræsenterer selvfølgelig regeringen, når jeg står i Folketingssalen. Det burde fru Pia Kjærsgaard da have lært efter snart 40 år her i salen. Sådan er det. Så der er sådan set ingen slinger i valsen. Det her er sådan, at man som udgangspunkt bliver adskilt. Men der kan være tilfælde, og man skal lave en personlig vurdering individuelt hver gang.

Kl. 16:18

Anden næstformand (Jeppe Søe):

Dermed tak til ministeren. Første ordfører i ordførerrækken er hr. Kasper Sand Kjær fra Socialdemokratiet.

Kl. 16:18

(Ordfører)

Kasper Sand Kjær (S):

Tak for ordet. Dansk Folkeparti foreslår at pålægge regeringen at fremsætte et lovforslag, der sikrer, at alle ægtefæller, der kommer til Danmark, og hvor den ene eller begge parter er under 18 år, bliver adskilt. Beslutningsforslaget er en genganger fra sidste folketingssamling, hvor det ligeledes var Dansk Folkeparti, der fremsatte det, og hvor et bredt flertal af Folketingets partier stemte forslaget ned. Der har jo så i øvrigt også været omdrejningspunktet for en rigsretssag for nylig mod en tidligere minister.

I Socialdemokratiet er vores holdning til forslaget uændret. Som vi også meddelte til førstebehandlingen sidste år, kan vi ikke – heller ikke denne gang – bakke op om forslaget. Ligesom det er Dansk Folkepartis udgangspunkt, og ligesom jeg vil gå ud fra at det er alle partier her i Folketingets udgangspunkt, er vores udgangspunkt selvfølgelig, at vi ikke kan acceptere barnebrude i Danmark – hverken i Danmark, men for den sags skyld heller ikke i andre dele af verden, hvor der er alt for mange børn, unge piger, som bliver tvangsgiftet væk til voksne mænd.

Det forholder sig jo heldigvis allerede sådan i dag, at Udlændingestyrelsen som udgangspunkt altid indkvarterer en mindreårig udlænding, der er gift eller samlevende, separat fra deres partner for at sikre, at den mindreårige udlænding ikke fastholdes i et ægteskab med tvang. Der er dog undtagelser, og det mener vi også at der skal være. Det kan være eksempler på par, hvor den ene i forholdet er 17 år, mens den anden er 19 år gammel. Og i de tilfælde giver det vel meget god mening, at myndighederne gør en undtagelse fra hovedreglen og dermed ikke indkvarterer parret separat. Og det kan man jo kun gøre, fordi man laver en individuel vurdering af sagen, og det er ret centralt også i den måde, hvorpå vi i Danmark forvalter det, at myndighederne kan træffe beslutninger, der har magt over borgerne. Og så er det jo selvfølgelig sådan – og heldigvis for det – at hvis en af ægtefællerne er under 15 år, vil der altid ske separat indkvartering.

Som nævnt sker adskillelsen allerede som hovedregel, og derfor kan vi ikke støtte forslaget. Tak for ordet.

Kl. 16:20

Anden næstformand (Jeppe Søe):

Så er det hr. Morten Messerschmidt, Dansk Folkeparti.

Kl. 16:20

Morten Messerschmidt (DF):

Men problemet med begrebet hovedregel er jo, er der altid så er undtagelser. Jeg vil sige, at i Dansk Folkeparti er vi meget bekymret for pigerne, som måske i en alder af 15 år er gift med, nu siger jeg så en på 17 eller 18 år, og i den alder kan det være en stor forskel. Hvorfor vælger man ikke at sige, at alle adskilles, for at beskytte pigerne? Og så kan man efterfølgende se, om beskyttelsesbehovet tilsiger noget andet. Ville det ikke være den tilgang, vi i de fleste andre sager, når vi taler om små piger, ville have?

Kl. 16:20

Anden næstformand (Jeppe Søe):

Ordføreren.

Kl. 16:20

Kasper Sand Kjær (S):

For det første ville det jo være ulovligt. Det har vi Rigsretten ord for at man ikke kan. For det andet synes jeg faktisk også, at det er en god dansk forvaltningsrevision, at når myndighederne kan træffe beslutninger, der har magt over borgerne, så foretager man en individuel sagsbehandling. Der er en partshøring, man vurderer den enkelte sag for sig selv og vurderer, hvad der er det rigtige her, og der ville sikkert kunne være en sag, hvor en 15-årig og en 18-årig blev adskilt, og der vil måske kunne være en sag, hvor en 17-årig og en 18-årig fik lov at bo sammen. Men hele pointen med at foretage en individuel sagsbehandling og vurdering fra myndighedernes side er jo at kigge ned i sagen og sige: Hvad er det for et forhold, der er tale om?

Kl. 16:21

Anden næstformand (Jeppe Søe):

Hr. Morten Messerschmidt.

Kl. 16:21

Morten Messerschmidt (DF):

At det skulle være ulovligt, må vist være en fortalelse fra hr. Kasper Sand Kjær side. Det er trods alt Folketinget, der vedtager lovene her i landet, så det afgør vi. Folketinget kan jo ikke vedtage noget, der er ulovligt, altså noget, der strider mod grundloven. Men vi har lige haft en debat om vold i ægteskaber. Kunne man ikke forestille sig, at den samme psykologiske effekt, som man kender fra den debat, vil slå igennem her, hvor en dominerende 17-18-årig har fået sin unge barnebrud til ikke at sige til myndighederne, at hun faktisk gerne vil have, at de adskilles, og at måden, som vi bedst beskytter pigerne på, er, at vi selvfølgelig adskiller parrene til at starte med?

Kl. 16:22

Anden næstformand (Jeppe Søe):

Ordføreren.

Kl. 16:22

Kasper Sand Kjær (S):

Men det gør vi jo også som hovedregel, og der må jeg bare sige, at jeg har meget stor tillid til, at Udlændingestyrelsen i det eksempel, som hr. Morten Messerschmidt kommer med her, selvfølgelig vil vælge at adskille parret. Jeg har intet, der skulle tale for, at det ikke er det, der sker i dag, når Udlændingestyrelsen vurderer sagen – intet.

Kl. 16:22

Anden næstformand (Jeppe Søe):

Tak til ordføreren. Den næste ordfører er hr. Preben Bang Henriksen fra Venstre.

Kl. 16:22

(Ordfører)

Preben Bang Henriksen (V):

Der er vist ingen, der kan være uenig i, at problemstillingen om børneægteskaber er vigtig. Det er vigtigt, at vi ikke på en eller anden måde medvirker til, at den problemstilling, man har i tredjeverdenslande, med børn, hvis skolegang bliver afbrudt osv. på grund af tvangsægteskab, ikke overføres til danske forhold. Det er også vigtigt for os i Venstre, at den ordning, der findes i det danske asylsystem, ikke bidrager til at fastholde mindreårige piger i tvangsægteskaber. Det har hele tiden været vores holdning.

Derfor er jeg også glad for, at det i udgangspunktet er Udlændingestyrelsens praksis at adskille en mindreårig udlænding, der kommer til Danmark med en voksen partner, fra denne partner, og hvis den mindreårige udlænding er under 15 år, iværksættes der altid adskillelse og separat indkvartering. Vi mener ikke, at vi altid skal adskille asylpar. I tråd med udlændingesystemets praksis mener vi ikke, at asylpar skal adskilles, hvis hensynet til familiens enhed tilsiger fælles indkvartering og det i øvrigt ikke er i strid med den mindreåriges tarv. For der kan være undtagelser, og de sager skal baseres på en konkret individuel vurdering. Det kan f.eks. være i tilfælde, hvor den ene part er 17 år og den anden part er 18 år. Der kan være børn, der spiller ind, og der kan være andre relevante forhold, der skal tages i betragtning, og som man er nødt til at kigge på i en individuel vurdering.

Derfor mener vi i Venstre, at det er en god og fornuftig ordning, vi har i asylsystemet i dag, og vi kan ikke støtte beslutningsforslaget.

Kl. 16:24

Anden næstformand (Jeppe Søe):

Tak til ordføreren. Den næste ordfører er hr. Mohammad Rona fra Moderaterne.

Kl. 16:24

(Ordfører)

Mohammad Rona (M):

Tak for ordet. Jeg forstår forslagsstillernes bekymring for den problemstilling, som de forsøger at løse med beslutningsforslaget. Over 700 millioner af verdens nulevende piger blev gift som børn, mere end en tredjedel var ikke engang fyldt 15 år. Piger, der bliver gift som børn og teenagere, er mindre tilbøjelige til at gennemføre en uddannelse, og de er i højere risiko for at opleve vold og komplicerede graviditeter.

I langt de fleste tilfælde er vi enige med forslagsstillerne i, at vi har et ansvar for at adskille asylpar, hvor den ene part er et barn. Det kan der ikke herske nogen tvivl om. Men der er også situationer, hvor det er mest hensigtsmæssigt at lade parterne blive sammen, som vi også hørt før, f.eks. i tilfælde, hvor de f.eks. er 17 og 18 år. Derfor er vi i Moderaterne glade for, at der altid foretages en individuel vurdering, og den praksis vil vi ikke lave om. Moderaterne kan ikke støtte forslaget, da vi allerede nu har et regelsæt, som vi skal overholde. Tak.

Kl. 16:25

Anden næstformand (Jeppe Søe):

Selv tak til ordføreren. Der er ingen korte bemærkninger. Den næste ordfører er hr. Carl Valentin fra Socialistisk Folkeparti. Værsgo.

Kl. 16:25

(Ordfører)

Carl Valentin (SF):

Tak til Dansk Folkeparti for den her lejlighed til at tale lidt om, hvad en retsstat egentlig er for en størrelse. Jeg undgår nok heller ikke at gentage mig selv fra tidligere, hvor vi har haft den her debat i Folketingssalen. Jeg har ikke det mindste tilovers for tvangsægteskaber eller barnebrude eller alle mulige andre religiøse vederstyggeligheder. Det hører ikke hjemme i Danmark, det hører sådan set ikke hjemme nogen steder i verden. Derfor er jeg også glad for, at man som udgangspunkt – som ministeren også redegjorde for tidligere her på talerstolen – at man som udgangspunkt adskiller flygtningepar, hvor den ene part er under 18 år. Det er jo sådan, reglerne er i dag.

Det, som forslaget her går ud på, er bare, at vi skal bryde med den basale rettighed, som alle mennesker i en retsstat har, nemlig at man taler med folk, før man griber ind med tvang i deres privatliv. Det er en rigtig god minimumsstandard, og jeg har meget svært ved at se, hvorfor det nu skulle være et problem. Så det her forslag fra DF handler ikke om at beskytte piger mod religiøse overgreb, det handler om at erstatte det religiøse overgreb med et statsligt i stedet for. Det må jeg indrømme at jeg ikke helt forstår logikken i og heller ikke forstod logikken i, da fru Inger Støjberg ville det, og jeg forstår det stadig væk ikke, når man faktisk kan få i pose og sæk. Vi kan både overholde menneskers basale rettigheder og sørge for at adskille parrene. Det er retstilstanden i dag, og det håber jeg den bliver ved med at være.

Jeg synes, det er paradoksalt, at man i Dansk Folkeparti på den ene side plæderer for, at det er pigerne i ægteskaberne, som man kerer sig om, men at man på den anden side ikke mener, at de bør have mulighed for at give udtryk for deres egne holdninger, før staten griber ind i deres liv. Så SF kommer selvfølgelig ikke til at støtte det her forslag, og jeg vil med spænding se frem til, at Dansk Folkeparti melder sig på banen med nogle mere seriøse forslag til, hvordan vi kan stoppe social kontrol og overgreb. Nu har man jo lige i den debat, vi havde for lidt siden, været modstander af noget, som faktisk ville gøre en konkret forskel for mennesker, som lever i nogle forhold, de måske ikke burde være i. Og så skulle jeg hilse fra Radikale Venstre, som også er imod forslaget. Tak.

Kl. 16:28

Anden næstformand (Jeppe Søe):

Så er det fru Pia Kjærsgaard, Dansk Folkeparti.

Kl. 16:28

Pia Kjærsgaard (DF):

Tak for det. Jeg synes jo bare, når jeg sidder her og hører debatten, at det er så underligt. Vi bor i Danmark, og i Danmark er det ikke lovligt at blive gift, når man er under 18 år. Men kommer man hertil fra udlandet, er det lovligt. Det er den forskel, jeg har så svært ved at forstå at nogen herinde accepterer. Og det ser det ud til, i hvert fald indtil videre, at de øvrige partier gør. Det kan ikke nå inden for min rækkevidde. Hvorfor skal det være på den måde? Hvorfor?

Kl. 16:28

Anden næstformand (Jeppe Søe):

Ordføreren.

Kl. 16:28

Carl Valentin (SF):

Jeg mener ikke, at vi skal acceptere barnebrude. Det har jeg lige stået og argumenteret for at vi ikke skal. Men jeg synes heller ikke, at vi skal acceptere at fjerne retten til partshøring, og det er det, det her forslag handler om. Og det forstår jeg ikke hvorfor man foreslår. Altså, der er ikke nogen partier her i Folketinget, som er tilhængere af barnebrude, så jeg synes, at det er en påtaget debat, som man bliver ved med at rejse, fordi der var meget strøm i den dengang med fru Inger Støjberg. Man gør ikke nogen forskel for pigerne; man fratager dem bare muligheden for selv at komme med holdninger til den sag, de står i. Og det kan vi ikke bakke op om i SF.

Kl. 16:29

Anden næstformand (Jeppe Søe):

Spørgeren.

Kl. 16:29

Pia Kjærsgaard (DF):

Jeg synes sådan set bare, man skal gøre det på et lovmedholdeligt grundlag. Det er derfor, vi rejser det her forslag. Kunne man forestille sig, at man havde partshøring i forhold til to danskere? Nå, den ene er 13 år, og den anden er 17 år, og I vil gerne giftes? Det er jo det, det hele handler om.

Kl. 16:29

Anden næstformand (Jeppe Søe):

Ordføreren.

Kl. 16:29

Carl Valentin (SF):

Hvis det var, hvad det hele handler om, forstår jeg ikke, hvad det handler om. For jeg forstår simpelt hen ikke Dansk Folkepartis pointe her. Jeg synes ikke, det giver mening. Jeg synes ikke, det giver mening, at man vil løse et problem med barnebrude ved at fratage pigernes rettighed til at sige deres mening. Altså, det er jo det eneste, det her forslag gør. Jeg kan simpelt hen ikke forstå det. Og jeg synes også, at det er mærkværdigt, at fru Pia Kjærsgaard taler om, at det bare handler om, at det her skal være på et lovmedholdeligt grundlag. Altså, mener Dansk Folkeparti ikke, at man agerer efter loven i dag? Det vil jeg da bestemt mene at man gør.

Kl. 16:30

Anden næstformand (Jeppe Søe):

Tak til ordføreren. Næste ordfører på talerstolen er hr. Peter Skaarup fra Danmarksdemokraterne.

Kl. 16:30

(Ordfører)

Peter Skaarup (DD):

Tak for ordet. Forslaget, som vi behandler her i dag, skal sikre, at ægtefæller, der kommer til Danmark, og hvor den ene part er under 18 år, automatisk bliver adskilt i asylsystemet. Det er jo en debat, som vi har taget før her i Folketinget, og i Danmarksdemokraterne mener vi også, at det er en vigtig debat, ikke kun i Danmark, men sådan set i hele verden – for barnebrude er jo et kæmpeproblem. Det er et problem, at man bliver tvunget ind i ægteskab i en alt, alt for tidlig alder mange steder i verden. Det er selvfølgelig ikke noget, vi skal acceptere i Danmark under nogen omstændigheder.

Barnebrude er i det hele taget noget, der ikke stemmer overens med danske værdier og normer. Det er så langt væk fra det, som Danmark repræsenterer, som man næsten kan komme. Og det er ikke noget, der skal foregå, og det er heller ikke noget, der skal høre til i Danmark, hverken nu eller i fremtiden. Derfor er det også vigtigt, at mindreårige udlændinge, når de kommer til Danmark med en voksen partner, som de enten er gift med eller samlevende med, som udgangspunkt adskilles og indkvarteres separat fra deres voksne partner. Og det er jo heldigvis også den praksis, som ministeren redegjorde for er situationen i dag. Det gør man efter en individuel vurdering, ja, men det gør man normalt altid. Og det er godt, at det er blevet sådan. Man kan selvfølgelig forestille sig en situation, hvor der kommer en familie til Danmark, som møder partneren i asylsystemet i et center – den ene er 17 år, og den anden er 18 år – og der kunne der måske være behov for en undtagelse, og det er jo også en del af den sag, som flere har været inde på tidligere under debatten. Men grundlæggende må det være sådan, at man følger den praksis, der er i Udlændingestyrelsen i dag, og det er sådan set en fin praksis.

Som jeg har forstået det i debatten, synes jeg egentlig også, at det virker, som om de fleste er enige om, at det skal være sådan. Så spørgsmålet er, hvor meget man når ved at gennemføre det her beslutningsforslag. Men under alle omstændigheder er det en vigtig debat, og det er vigtigt, at Folketinget sender nogle markante signaler over for omverdenen om, at det er sådan, vi vil have det, for vi vil ikke acceptere barnebrude.

Jeg skal hilse fra Det Konservative Folkepartis ordfører, Brigitte Klintskov Jerkel, og sige, at Det Konservative Folkeparti er enig.

Kl. 16:33

Anden næstformand (Jeppe Søe):

Så er det hr. Carl Valentin fra Socialistisk Folkeparti.

Kl. 16:33

Carl Valentin (SF):

Jeg tror, at der lige skete noget lidt bemærkelsesværdigt her i salen på en dag, hvor der ellers er ret meget langtrukken debat, nemlig at Danmarksdemokraterne afviser det her forslag, som partiets leder tidligere er blevet dømt for at ville gennemføre. Er det rigtigt forstået, at Danmarksdemokraterne har tænkt sig at stemme imod det her og nu faktisk har lært en smule af historien?

Kl. 16:33

Anden næstformand (Jeppe Søe):

Ordføreren.

Kl. 16:33

Peter Skaarup (DD):

Jeg tror altså ikke, hr. Carl Valentin helt har hørt her, hvad jeg sagde. Jeg synes jo, det er en vigtig debat og et vigtigt forslag, for det er vigtigt, at vi sender et signal her fra Folketinget om, at barnebrude vil vi ikke acceptere. Jeg konstaterer så bare samtidig, at siden den sag med fru Inger Støjberg er der jo sket det, at praksis er, som ministeren også var inde på, at man adskiller, og at man laver en individuel behandling, og at barnebrude accepterer man ikke i Danmark. Og så nævnte jeg, at der jo kan være eksempler, hvor man møder partneren i et asylcenter, hvor det altså ikke er en 12-årig, der er blevet gift i hjemlandet, men hvor det er en højere aldersgruppe, der møder hinanden i Danmark.

Kl. 16:34

Anden næstformand (Jeppe Søe):

Spørgeren.

Kl. 16:34

Carl Valentin (SF):

Jeg hørte nu efter. Jeg hørte godt, at man sagde, at man syntes, det var en vigtig debat, og at man var imod barnebrude og alle de her ting. Jeg synes dog alligevel, at det virker ret tydeligt, at det, der sker nu, er, at Danmarksdemokraterne faktisk stemmer imod et forslag, som ret præcis handler om det, som fru Inger Støjberg gjorde i sin tid. Det vil jeg egentlig gerne rose, hvis det er det, der er tilfældet. Jeg ved det ikke helt.

Nu skulle man også hilse fra Konservative og sige, at de mener det samme. Jeg ved så ikke, om de så også kommer til at stemme imod det eller hvordan, men uanset hvad, er jeg da i hvert fald glad, hvis man har lært lidt.

Kl. 16:35

Anden næstformand (Jeppe Søe):

Ordføreren.

Kl. 16:35

Peter Skaarup (DD):

Jeg synes, det er glimrende, at hr. Carl Valentin er vågnet op under det her forslag og gerne vil deltage aktivt i debatten. Det er glimrende, at SF markerer sig, og jeg tror sådan set, at vi er meget enige. Jeg har ikke sagt, at vi vil stemme imod det her forslag eller for det her forslag. Jeg har bare sagt, at det her er en vigtig debat, og at det er vigtigt, at vi her fra Folketinget signalerer, at vi ikke accepterer barnebrude. Det var jo også det, som fru Inger Støjberg agerede efter, da hun var minister.

Kl. 16:35

Anden næstformand (Jeppe Søe):

Fru Pia Kjærsgaard, Dansk Folkeparti.

Kl. 16:35

Pia Kjærsgaard (DF):

Jamen altså, tusind tak for, at det er en vigtig debat. Vi må håbe, at man i Afghanistan, Somalia og alle andre steder hører, at det danske Folketing sender det her signal.

Kan det blive mere politisk? Jeg synes, at hr. Peter Skaarup og Danmarksdemokraterne og måske også De Konservative – de er her ikke – men i hvert fald Danmarksdemokraterne specielt med den historie og den fortid er pligtige til at sige, om man stemmer for eller stemmer imod. Hr. Peter Skaarup siger: Jeg har ikke sagt hverken det ene eller det andet. Nej, jeg kan næsten genkende det Radikale Venstre, når hr. Peter Skaarup går på talerstolen efterhånden. Det er synd, at hr. Christian Friis Bach ikke er her nu, for der er det jo efterhånden blevet sådan en holdning hos de to partier, at de ligger meget tæt på hinanden. Det er hr. Christian Friis Bach meget flink til at sige.

Men jeg må sige, at i den her sag, hr. Peter Skaarup – og jeg ved godt, at det har knebet mange gange med de forslag, vi har fremsat, som vi ellers tidligere har fremsat i fællesskab, og at nu har Danmarksdemokraterne og hr. Peter Skaarup en anden holdning – med lige præcis det her forslag synes jeg, at vi trænger til en klart svar: Stemmer man for, eller stemmer man imod?

Kl. 16:36

Anden næstformand (Jeppe Søe):

Ordføreren.

Kl. 16:36

Peter Skaarup (DD):

Jeg ved ikke helt, hvorfor fru Pia Kjærsgaard lytter til det, jeg siger, som en vis herre læser Bibelen. Sagen er, at jeg hundrede procent sikkert kan sige, at den tale, jeg har holdt, har været positiv over for forslaget. Vi er tilhængere af, at man stopper barnebrude for enhver pris.

Jeg konstaterer bare, at der jo kan være tilfælde, hvor det kan være nødvendigt at have en individuel behandling, f.eks. i den situation, at der er nogle, der møder hinanden, efter de er kommet til Danmark – ikke da de blev gift som 12-årige eller 13-årige. Men hvis den ene er 18 og den anden er 17 og de møder hinanden i et asylcenter, skal der så ikke være en individuel behandling af de pågældende? Skal vi så bare sige: Nej, du bliver sendt hjem til dit hjemland, fordi du har mødt en – det kunne være to ukrainere, der har mødt hinanden – i et asylcenter? Jeg er ikke sikker på, at det er det, vi skal gennemføre. Dermed være ikke sagt, at vi ikke kan synes, at forslaget er virkelig godt.

Kl. 16:37

Anden næstformand (Jeppe Søe):

Fru Pia Kjærsgaard.

Kl. 16:37

Pia Kjærsgaard (DF):

Betyder det, at man, når forslaget er »virkelig godt«, så stemmer for det »virkelig gode« forslag? Jeg har ikke hørt det nu: Stemmer man for, eller stemmer man imod? Hvor svært kan det være at finde ud af på Folketingets talerstol, om man vil give accept og sige, at man stemmer for, eller om man siger: Nej, det gør vi ikke, for vi er så konventionsbundne, og det har vi fundet ud af at vi skal være, at vi stemmer imod? Altså, jeg synes da bare, man må kunne svare. Og faktisk synes jeg ikke, det er særlig sjovt, må jeg sige til hr. Peter Skaarup, at hr. Peter Skaarup åbenbart forsøger at smøre smilet på og lade, som om det hele er sjovt. Jeg synes, det er en dybt alvorlig sag, når man taler om barnebrude.

Kl. 16:38

Anden næstformand (Jeppe Søe):

Tak. Ordføreren.

Kl. 16:38

Peter Skaarup (DD):

Jeg ved heller ikke, om jeg synes, det er sjovt. Jeg synes bare, det er påfaldende, at fru Pia Kjærsgaard i en debat som den her, hvor det jo handler om at slå løs på dem, der ikke istemmer med Dansk Folkeparti – altså dem, det ikke vil det, som Dansk Folkeparti har fremsat som forslag her, og fru Rosa Lund kommer f.eks. på talerstolen om lidt, og der er andre partier, der bestemt heller ikke er så begejstrede, som Danmarksdemokraterne er – mener, at det er Danmarksdemokraterne, der skal have en masse vrøvl, fordi vi ikke vil det ene og ikke vil det andet. Jeg synes faktisk, vi klart under debatten her har sagt, at vi ikke accepterer barnebrude i Danmark, og at vi har en formand, der har ageret efter det.

Kl. 16:38

Anden næstformand (Jeppe Søe):

Tak til ordføreren. Næste ordfører på talerstolen er hr. Steffen Larsen fra Liberal Alliance.

Kl. 16:39

(Ordfører)

Steffen Larsen (LA):

Tak, formand. Vi førstebehandler forslag til folketingsbeslutning om adskillelse af asylpar i asylsystemet, når mindst den ene ægtefælle er under 18 år. Som stort set alle andre partier har sagt, er vi også imod idéen om barnebrude, vi er imod ufrivillige ægteskaber, og vi synes generelt, at den her tradition i dele af den store verden med barnebrude ikke er noget, vi gerne ser i Danmark.

Men forslaget her griber også ind i den bestemmelse, som vi synes er god, nemlig om individuel sagsbehandling, at man får en individuel vurdering. Det er et godt grundprincip at have i forvaltningsretten, og det har vi ikke lyst til at ændre på i Liberal Alliance. Så vi kommer til at være imod forslaget. Vi ser også, at systemet jo reelt set fungerer, ved at de her par, hvis de kommer til Danmark, i høj grad bliver adskilt automatisk af systemet efter en individuel sagsbehandling. Tak.

Kl. 16:40

Anden næstformand (Jeppe Søe):

Tak til ordføreren. Sidste ordfører på talerstolen er fru Rosa Lund, Enhedslisten.

Kl. 16:40

(Ordfører)

Rosa Lund (EL):

Tak. Adskillelse af asylpar i asylsystemet, når mindst den ene ægtefælle er under 18 år, må altid bero på en individuel vurdering. Der vil utvivlsomt være tilfælde, hvor man efter en konkret og individuel undersøgelse og en partshøring kan træffe en begrundet afgørelse om at skille parrene ad. Det kan man allerede i dag. Så vores regler, som de er i dag, sikrer sådan set allerede barnets tarv. De sikrer en partshøring. Men de sikrer sådan set også, at hvis man er tvangsgift som mindreårig, er i et ægteskab og bor på et asylcenter, ja så bliver man skilt fra sin ægtemand.

Der kan jo også være tilfælde, hvor der absolut ikke bør ske en adskillelse. Lad mig komme med et eksempel. Hvis der er tale om en 17-årig, der er gift med en 19-årig, og de sammen har to børn og er rigtig glade for hinanden, hvorfor skal man så skille dem ad? Hvordan hjælper det, at en 17-årig, der i forvejen er på flugt, er flygtet fra sit hjemland og har mistet alt, hvad den 17-årige har, også skal fratages sin partner? Det har jeg svært ved se.

Reglerne, som de er i dag, giver mulighed for at skille dem ad, som skal skilles ad, og de giver mulighed for at komme uden om tvangsægteskaber. De giver mulighed for at sikre unge kvinder frihed og retfærdighed på asylcentrene. Og reglerne, som de er i dag, er simpelt hen også udtryk for helt almindelig og rigtig god dansk forvaltningsskik, nemlig individuel sagsbehandling og partshøring. Derfor synes jeg, at det her beslutningsforslag fra Dansk Folkeparti er overflødigt og strider mod god, glimrende dansk forvaltningsretlig tradition. Tak for ordet.

Kl. 16:42

Anden næstformand (Jeppe Søe):

Der er ingen korte bemærkninger, så tak til ordføreren. Vi er igennem ordførerrækken, og derfor er det ordføreren for forslagsstillerne, fru Pia Kjærsgaard fra Dansk Folkeparti.

Kl. 16:42

(Ordfører for forslagsstillerne)

Pia Kjærsgaard (DF):

Tak for det. I Danmark er det ikke muligt at blive gift, hvis man er under 18 år. Men er to mennesker kommet hertil som ægtefolk fra udlandet som henholdsvis 17- og 29-årig og med et barn på 4 år og 2 måneder, ja så har pigen været omkring de 12 år, da hun blev gravid, og manden 24 år. Hvornår de blev gift, hvis de overhovedet var det, og havde sex første gang, står hen i det uvisse. Var hun 10 år, og han 22 år? Vi ved det ikke. Men usandsynligt er det ikke. Og kan man overhovedet have sex i så ung en alder? For sex mellem to mennesker er noget, to mennesker indvilliger i. Eller er hun mere eller mindre blevet voldtaget?

De her par behøver slet ikke at være ægtefolk i den forstand, som vi forstår ægtefolk, altså to mennesker, som lovformeligt er blevet gift. De behøver heller ikke at være islamisk gift uden om landets normale love i en fjerntliggende lerhytte, for at vi anerkender dem som uadskillelige. Hvis de bare lever et beskyttelsesværdigt familieliv, jævnfør EMRK, artikel 8, stk. 1, ja så er de uadskillelige for den danske stat, når de kommer hertil. Det vil i praksis sige, at voldtager fætter Muhammed på 24 år kusine Aisha på 12 år, og bliver hun dermed  gravid og føder et eller flere børn senere, ja så er det at betragte, som at de lever et beskyttelsesværdigt familieliv, som vi som samfund understøtter, når de kommer hertil.

At vi som land forsvarer den praksis, er jo vanvittigt og noget, som jeg ganske enkelt aldrig ville kunne forstå eller acceptere. Vælger man at lade dem blive sammen, accepterer vi, at vi her i Danmark lader en pædofil mand leve videre med det barn, han første gang misbrugte, da hun var en stor pige.

Der kom også et par; hun var 14, og han var 24 år. De blev adskilt, for hun var under den seksuelle lavalder og var i øvrigt også gravid. Godt nok bliver parterne partshørt, men kommer man som 17-årig fra den yderste afkrog af Afghanistan, og blev ens bryllup arrangeret, da man blev født, og fandt selve brylluppet sted, da man var omkring 10-11 år gammel, giver det så et reelt billede af, hvad man ønsker, nu man aldrig har kendt andet og det er en aftale, der er indgået imellem familierne, og man hele livet har vidst, at man skulle giftes med fætter Ali, når man var gammel nok, altså når man er ca. 10 år gammel? Jeg tvivler.

Men uanset hvad accepterer vi som samfund sådanne ægteskaber, ikke fordi vi sådan nede i vores maver føler, at det er rigtigt, eller vi er overbeviste om, at det er det rigtige, men fordi nogle forældede konventioner tilsiger, at vi skal acceptere det, altså, de konventioner, som vi, hvis vi vil, kan lave om.

Enhver må kunne tænke sig til, at et par på henholdsvis 17 og 29 år, som har et barn, der er 4 år gammelt, i henhold til dansk lov ikke bare har været for alt for unge til at indgå ægteskab, men ligeledes alt for unge til at have sex. For mon dog det er hende, et barn på 10-11 år, der ønsker at have sex med en voksen mand på 22-23 år? Jeg tror det ikke. Var det sket i Danmark, var han blevet dømt for pædofili, altså sex med en mindreårig, og deres samliv ville for fremtiden ikke være blevet accepteret uanset en individuel vurdering. Men nu underlægger vi os forældede internationale konventioner, og så accepterer vi, at de er ægtefolk, og respekterer en pædofil mands rettigheder. Det er skammeligt og helt urimeligt.

I Dansk Folkeparti siger vi klart nej tak til at lade os underkaste forældede konventioner, men i stedet ja tak til at følge dansk lov og sund fornuft. Derfor har vi fremsat det her beslutningsforslag, sådan at regeringen og andre partier ikke blot kan udtrykke deres foragt i forhold til barnebrude, altså udenlandske ægteskaber mellem små piger og pædofile mænd, så vi sikrer, at regeringen aktivt gør noget for at forandre disse konventioner, netop for at beskytte pigerne. For det er jo dybest set det, det handler om, når man ønsker at forbyde barnebrude: at beskytte pigerne.

Kl. 16:47

Og ja, der har været ordførere heroppe, som har sagt, at det var et godt signal, og som jeg sagde, håber jeg, at signalet breder sig helt nede i fjerntliggende lande. Jeg tror det næppe. Jeg ved ikke, om andre tror, at det er det, der sker. Jeg tror det ikke.

Men jeg må nok sige: Efter alt, man har været igennem med netop barnebrude, overrasker det mig trods alt – og det gør mig faktisk også en smule ked af det i forhold til de børn, som vi diskuterer – at man så ikke kan sige ja til det her forslag. Så kan man snakke om alt muligt om individuelle vurderinger. Jeg tror ikke et øjeblik på, at man, når man har levet i sådan et miljø, i sådan et land, tidligere, så fuldstændig frivilligt siger, hvad der egentlig ligger en på sinde, når man er en ganske ung, purung, pige.

Sådan er det. Vi har gjort vores i Dansk Folkeparti, og så må vi så se, hr. Peter Skaarup, hvem der kan tage sig sammen til, når vi kommer til en sidstebehandling, at stemme imod eller for det her forslag. Det var en ynkelig ordførertale, der kom fra et parti, som har haft det her så tæt inde på livet, altså det her med, at man hverken kan sige ja eller nej og bare står og siger nogle pæne ord. Tak.

Kl. 16:48

Anden næstformand (Jeppe Søe):

Der er ikke flere, der har bedt om ordet. Derfor siger jeg tak til ordføreren for forslagsstillerne, fru Pia Kjærsgaard.

Forhandlingen er nu sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

14) 1. behandling af beslutningsforslag nr. B 84:

Forslag til folketingsbeslutning om at begrænse indvandring fra muslimske lande mest muligt.

Af Pia Kjærsgaard (DF) m.fl.

(Fremsættelse 16.03.2023).

Kl. 16:48

Forhandling

Anden næstformand (Jeppe Søe):

Fru Pia Kjærsgaard ønsker ikke at begrunde forslaget. Dermed er forhandlingen åbnet. Den første, der får ordet, er udlændinge- og integrationsministeren. Værsgo.

Kl. 16:49

Udlændinge- og integrationsministeren (Kaare Dybvad Bek):

Først og fremmest vil jeg gerne sige tak til Dansk Folkeparti for endnu et forslag på området. Det er altid en god debat, man får ud af det – skarp og frisk, som vi også så det ved det sidste beslutningsforslag.

Lad det være sagt med det samme: Danmark har i mange år kæmpet med og kæmper stadig med de integrationsudfordringer, som kommer ud af tilstrømningen fra Mellemøsten og Nordafrika. Med indvandringen er der kommet nye udfordringer med borgere, der ikke vil Danmark og ikke vil danske værdier som frihed, demokrati og ligestilling. Det er udfordringer, der er forbundet med den lempelige udlændingepolitik, der er blevet ført alt for længe, og som gik ud over vores evne til at sikre en god integration. Det må ikke ske igen, og derfor vil regeringen føre en stram, ansvarlig og konsekvent udlændingepolitik.

Dansk Folkeparti foreslår, at regeringen fremkommer med en erklæring, der tilkendegiver, at regeringen aktivt arbejder på at begrænse indvandring fra muslimske lande mest muligt, og at regeringen vil sikre flere hjemsendelser til disse lande, ligesom regeringen skal indkalde til forhandlinger.

Først vil jeg sige i forhold til erklæringen, at jeg som udgangspunkt ikke synes, at det, som dansk udlændingepolitik har behov for, er flere papirer med vidtløftige ord. Alle, der har kendskab til dansk udlændingepolitik, vil vide, at den overordnede bevægelse de sidste mange år har været at begrænse indvandring fra lande i Nordafrika og Mellemøsten, der har givet anledning til væsentlige integrationsproblemer i forhold til bl.a. beskæftigelse og kriminalitet, men også i forhold til parallelsamfund og respekt for danske værdier. Det er der ikke noget odiøst i; det synes jeg tværtimod er sund fornuft.

Men jeg vil gerne anholde forestillingen om, at der ikke er styr på tilstrømningen til Danmark i dag. Indvandringen i dag er under kontrol. Der er en meget lav nettoindvandring fra Mellemøsten og Nordafrika. Tidligere er den største tilstrømning fra MENAPT-landene kommet gennem asyl. Den udvikling er der ikke bare kommet styr på; den er faktisk også vendt. Ser man på de sidste 3 år, har der i gennemsnit været en negativ nettoindvandring af personer fra MENAPT-landene, der er kommet til Danmark som flygtninge eller ved familiesammenføring. De seneste 3 år har der været en gennemsnitlig indvandring fra landene på omkring 1.800 årligt, og til sammenligning har vi haft en nettoindvandring årligt fra EU-landene på ca. 11.700.

Dertil kommer, at en stor del af nettoindvandringen fra MENAPT-landene de sidste 3 år er kommet hertil for enten at arbejde eller studere. Og ser man på indvandrere og efterkommere med oprindelse i MENAPT-landene, der er bosat i Danmark fra den 1. januar i år, er 75 pct. enten efterkommere eller indvandrere, der har været bosat i Danmark i mere end 15 år. Det vidner om, at Danmark ikke længere har en dør, der står på vid gab, som den gjorde engang. Samtidig er det sværere at blive familiesammenført, svære at få permanent ophold og sværere at få statsborgerskab, og vi har øget indsatsen for at hjemsende udlændinge, der ikke har et lovligt ophold i Danmark.

Så vil jeg gå til forslagets andet element, nemlig at sikre flere hjemsendelser. Jeg er enig med Dansk Folkeparti i, at det er vigtigt, at vi har en ambitiøs hjemsendelsespolitik, og jeg vil gerne slå fast, at så længe en flygtning har ret til beskyttelse og har fået en opholdstilladelse i Danmark, har de ret til at opholde sig i Danmark, men det er ikke ensbetydende med, at en flygtning ikke på et tidspunkt skal vende hjem til sit hjemland. Der er en mulighed for, at flygtninge gennem repatrieringsordningen kan få økonomisk støtte til at genetablere sig i deres hjemland, hvis de på et tidspunkt ønsker at vende tilbage. Repatrieringsordningen er et godt og nyttigt redskab, hvor udlændinges incitament og praktiske mulighed for at rejse tilbage til deres hjemland styrkes i kraft af den økonomiske støtte, de kan modtage.

Når det kommer til udlændinge, der ikke har et lovligt ophold i Danmark, er det en absolut hovedprioritet for regeringen, at de rejser hjem hurtigst muligt. Det er et centralt princip, at udlændinge som alle andre her i landet er forpligtet til at følge myndighedernes afgørelser. Udlændinge skal derfor udrejse, når de ikke længere har ret til at opholde sig i landet, og myndighederne arbejder løbende på at motivere udlændinge uden lovligt ophold til at udrejse.

Samtidig ved vi, at flygtningesituationen og tilstrømningen af irregulære migranter ved EU's ydre grænser er på niveau med situationen i 2015 og 2016, og det skal vi selvfølgelig tage alvorligt. Det er derfor tid til at handle, forebygge og kontrollere tilstrømningen. Derfor vil regeringen inden for rammerne af vores internationale forpligtelser tage de nødvendige værktøjer i brug for at modvirke, at vi kommer i en situation, hvor tilstrømningen til Danmark igen bliver for stor. Vi vil arbejde for et nyt europæisk asylsystem, som generelt sikrer, at Danmark og Europa kan have kontrol med, hvor mange der kommer hertil. Der er brug for nye løsninger på de udfordringer, som EU står over for, og derfor er det vigtigt for regeringen, at vi finder en løsning sammen med de andre EU-lande. Det kan f.eks. være med inspiration fra erklæringen fra EU og Tyrkiet, oprettelse af en overførselsmekanisme uden for Europa eller andet, der svarer til det og bidrager til at løse udfordringerne.

Endelig har Dansk Folkeparti i øvrigt foreslået, at der skal indkaldes til forhandlinger. Jeg sætter selvfølgelig pris på samarbejde, gerne bredt samarbejde, og jeg har ikke som minister lavet en aftale, som Dansk Folkeparti ikke var med i, og jeg hører også altid gerne Dansk Folkepartis og andre partiers gode idéer, men jeg er imod den form for mere vidtløftige programerklæringer, som det her beslutningsforslag også indeholder. Tak for ordet.

Kl. 16:54

Anden næstformand (Jeppe Søe):

Tak til ministeren. Der er ingen korte bemærkninger. Den første ordfører i ordførerrækken er hr. Kasper Sand Kjær fra Socialdemokratiet. Værsgo.

Kl. 16:54

(Ordfører)

Kasper Sand Kjær (S):

Tak. Det beklager jeg. Jeg havde forventet spørgsmål til ministeren. Men det kan selvfølgelig være udtryk for enighed i det, ministeren sagde.

Med beslutningsforslaget her foreslår Dansk Folkeparti, at regeringen udarbejder en erklæring, som tilkendegiver, at regeringen aktivt arbejder for at begrænse indvandringen fra muslimske lande mest muligt, og at regeringen vil sikre større antal hjemsendelser til disse lande. Derudover foreslås det, at regeringen skal forpligtes til at indkalde Folketingets partier til forhandlinger om indholdet af erklæringen forud for offentliggørelse af erklæringen. For så vidt angår indholdet, er det jo svært at være uenig. Det er vigtigt, at vi begrænser indvandringen, særlig fra muslimske lande, og det er vigtigt, at vi bliver endnu bedre til at hjemsende dem, der ikke har ophold i Danmark. Derfor er vi sådan set også helt enige i, at vi skal fortsætte det arbejde, som er pågået, siden Socialdemokratiet overtog regeringsmagten i 2019, hvor vi jo er lykkedes med at begrænse tilstrømningen til Danmark fra lande i både Mellemøsten og Afrika.

Det er helt åbenlyst, at indvandringen fra den del af verden har forvoldt os store problemer tidligere, ikke alene i Danmark, men i hele Europa. Derfor har vi jo bidraget til at stramme op på udlændingelovgivningen sammen med ansvarlige flertal her i Folketinget, ligesom vi i den tidligere regering styrkede hjemrejsepolitikken ved at vedtage hjemrejseloven og ved at oprette en helt ny styrelse, nemlig Hjemrejsestyrelsen, som er ved at udvikle sig til en bureaukratisk succes, som jeg tror ministeren har formuleret det som. Endelig vil en reform af asylsystemet, sådan som vi har foreslået det, én gang for alle bremse for den spontane tilstrømning fra lande i Mellemøsten og Afrika.

Så for så vidt det indholdsmæssige, er jeg enig. Jeg tror ikke helt, jeg forstår behovet for erklæringer, og derfor støtter vi ikke forslaget, da vi i stedet for at bruge tiden på at formulere erklæringer til gengæld vil bruge vores tid på fortsat at have et fast fokus rettet imod at begrænse tilstrømningen til Danmark og sørge for at sikre, at flere vender hjem til deres oprindelsesland. Tak for ordet.

Kl. 16:56

Anden næstformand (Jeppe Søe):

Det var der ingen korte bemærkninger til, så tak til ordføreren. Næste ordfører i talerækken er hr. Preben Bang Henriksen fra Venstre.

Kl. 16:56

(Ordfører)

Preben Bang Henriksen (V):

Med beslutningsforslaget her ønsker Dansk Folkeparti, at regeringen kommer med en erklæring, der tilkendegiver, at regeringen aktivt arbejder for at begrænse indvandringen fra muslimske lande mest muligt, og at regeringen vil sikre større hjemsendelse fra de her lande. I Venstre mener vi ikke, at de erklæringer af den her art vil tjene noget formål. Vi har en stram og ansvarlig og konsekvent udlændingepolitik i Danmark, og det tror jeg faktisk de fleste er klar over – både indenlands og udenlands. Derfor er tilstrømningen af flygtninge og migranter, især fra de lande, der omtales her, faktisk faldet markant, og det har jo hjulpet til, at vi har undgået tilstande som dem, man oplever i Sverige med parallelsamfund og bandekriminalitet og lignende.

Det er jo altså heller ikke kommet af sig selv, bl.a. takket være Dansk Folkepartis aktivitet op igennem de sidste mange år, og ved hjælp af gode kræfter her, både fra Socialdemokratiet og de borgerlige partiers side, har Danmark jo formået ved rettidig omhu at få sat den lovgivning i sving, som mange andre lande mangler. Det er en lovgivning, som er strammere end i mange andre lande, og det er sværere at få både familiesammenføring, permanent ophold og statsborgerskab osv. Så kort fortalt gør vi faktisk rigtig, rigtig meget på området, og vi har fortsat en ambition om at være, om ikke strammere, så i hvert fald føre en kraftig kontrol med antallet af udlændinge, og vi mener ikke, at der er behov for erklæringer, som der omtales her. Tak.

Kl. 16:58

Anden næstformand (Jeppe Søe):

Tak til ordføreren. Den næste ordfører på talerstolen er hr. Mohammad Rona fra Moderaterne. Værsgo.

Kl. 16:58

(Ordfører)

Mohammad Rona (M):

Tak for ordet. I dag behandler vi et beslutningsforslag, der handler om at begrænse indvandring fra muslimske lande mest muligt. Der skal ikke herske nogen tvivl om, at vi har haft og har problemer med nogle borgere i forhold til integrationen i vores samfund, men i Moderaterne mener vi ikke, at løsningen er at lukke ned for bestemte folkefærd. Det er vi ganske enkelt imod.

Vi er tilbage til problematikken med, at vi kommer til at skære alle over én kam. Det er korrekt, at der er mennesker i Danmark, som ikke kan indordne sig, eller som har svært ved det i hvert fald, og som ikke vil tage Danmark til sig. Det er et problem, men det må ikke ramme alle de borgere, som absolut lever og ånder de danske værdier.

Det er vigtigt, at vi får sikret integrationen af de mennesker, der allerede bor i Danmark eller måske er på vej hertil, for de har alle en årsag, uanset hvor de kommer fra eller hvad de tror på. Vi er på vej, og vi er i Danmark kommet ret langt i forhold til integration, hvis vi kigger på f.eks. vores naboland Sverige. Og jeg er også helt med på – og det tror jeg også jeg har sagt flere gange – at vi selvfølgelig skal stille krav, når folk kommer til Danmark. Det skal vi simpelt hen.

Ud over job og beskæftigelse synes jeg også at man som udgangspunkt skal lære kulturen i Danmark at kende. Men vi skal gøre det på en måde, som er forståelig og ikke for rigid for de mennesker, der er kommet til Danmark; alle er forskellige, alle kommer hertil med forskellige grunde. Derfor kan Moderaterne ikke støtte forslaget.

Kl. 17:00

Anden næstformand (Jeppe Søe):

Tak til ordføreren. Næste ordfører er hr. Carl Valentin fra Socialistisk Folkeparti.

Kl. 17:00

(Ordfører)

Carl Valentin (SF):

Tak. SF kan ikke støtte forslaget fra Dansk Folkeparti om at begrænse indvandring fra muslimske lande mest muligt. Vi mener, at vores asylpolitik først og fremmest skal søge at hjælpe dem, som har allermest brug for det. Om man kommer fra et muslimsk land eller ej, er i mine øjne ikke et relevant kriterium i den sammenhæng. Med det sagt skal vi selvfølgelig sikre, at vi ikke tager imod flere, end vi kan integrere, og at vi samtidig skaber nogle gode betingelser for, at de mennesker, der bor i Danmark, også bidrager til fællesskabet. Dem mener vi sådan set gerne at man må stille krav til.

I bemærkningerne til forslaget, som DF fremsætter her, skriver de bl.a., at en stor andel af indvandrere skaber problemer med balancen og sammenhængskraften i nogle bestemte geografiske områder, og det er jeg enig i, og jeg synes egentlig, at balance og sammenhængskraft er nogle vigtige nøgleordet her. Det er med årene blevet tydeligt, at integration ikke sker af sig selv, og at vi gør de nytilkomne en bjørnetjeneste ved at undgå at stille krav. Vi har helt klart nogle problemer på det område, som vi også skal tage alvorligt.

Men jeg er ikke enig i, at der historisk set slet ikke er noget, der tyder på, at integration af mennesker fra muslimske lande kan lykkes, som forslagsstillerne også skriver i bemærkningerne. Hvad med de mange danske muslimer, som er i arbejde eller uddannelse, og som lever et helt almindeligt liv i Danmark, hvor de forsørger sig selv og taler dansk med kolleger og venner og betaler skat til den danske statskasse og egentlig generelt også deler mange af de værdier, der er normale her? Hvis de ikke er integreret, hvad er de så?

Vi må da kunne tale om det her problem med integration uden at tage alle dem, som har integreret sig på hensigtsmæssig vis, som gidsler. For ja, jeg anerkender som sagt, at der er problemer bl.a. med kriminalitet og arbejdsløshed i den her gruppe, men jeg tror simpelt hen ikke, at vi opnår noget godt ved at skære alle over en kam.

Så nej, jeg synes ikke, at vi skal lade religioner afgøre, hvilke mennesker vi kan give asyl i Danmark. Der må hensynet til, hvem der har allermest brug for beskyttelse være det centrale. Vi skal have hjertet og hjernen med os, når vi træffer beslutninger. Vi skal hjælpe, hvor der er mest brug for det, og vi skal stille krav og samtidig være klar til f.eks. at lade hård kriminalitet få konsekvenser. Det er det vigtigste for SF. Vi vil gerne være med til at lave politik, der sikrer, at man ikke bare kan flytte til Danmark og få adgang til alle de privilegier, som velfærdsstaten giver, uden at man selv bidrager med noget som helst, men det mener vi, at man skal gøre ved at skelne mellem individer og ikke mellem religioner eller lande.

Og så skulle jeg hilse fra Radikale Venstre, som ligesom SF ikke kan støtte forslaget.

Kl. 17:03

Anden næstformand (Jeppe Søe):

Så er der en kort bemærkning fra en, der ikke er her, og jeg tror måske, det kan være fru Pia Kjærsgaard, der er trykket ind som hr. Morten Messerschmidt. Men skulle vi så ikke tage den, der er her? Det bliver debatten altid bedre af. Værsgo.

Kl. 17:03

Pia Kjærsgaard (DF):

Tak. Jeg vil godt sige til hr. Carl Valentin: Det er rigtigt, at der er rigtig mange, der klarer sig godt. Men, og det tror jeg også hr. Carl Valentin hører, at de også er plaget i forhold til dem, der ikke gør det, fordi man netop for ofte skærer alle over en kam. Derfor tror jeg, at det også ville være en befrielse for dem, der bor i landet, har boet her i mange år og klarer sig godt, hvis man sagde: Nu er det nok. Vi skal ikke tage flere. Vi skal have det til at fungere. Dem, der fungerer, fungerer bare, og dem skal vi ikke røre, men vi skal bare ikke tage flere, for det kan vi bare ikke, og det er også af hensyn til dem, der egentlig klarer sig rigtig godt. Og jeg vil være meget imod at skære alle over en kam.

Kl. 17:04

Anden næstformand (Jeppe Søe):

Ordføreren.

Kl. 17:04

Carl Valentin (SF):

Jeg synes, at det er godt at høre fra DF, at man er imod at skære alle over en kam, for det synes jeg nogle gange godt at Dansk Folkeparti ellers kan have tendens til at gøre. Men jeg er jo sådan set enig i, at vi ikke skal have uhæmmet indvandring til Danmark, og at det også betyder noget, hvor mange mennesker der er her, i forhold til om vi kan integrere dem. Men vi kan ikke indrette vores asylpolitik efter, hvilken religion man har i forskellige lande, fordi det afhænger af, om folk har et beskyttelsesbehov, om vi skal hjælpe dem eller ej, og det vil altid være det centrale for SF. Det er det vigtigste i asylpolitik.

Kl. 17:04

Anden næstformand (Jeppe Søe):

Fru Pia Kjærsgaard? Nej. Tak til ordføreren. Den næste ordfører er hr. Peter Skaarup fra Danmarksdemokraterne.

Kl. 17:04

(Ordfører)

Peter Skaarup (DD):

Tak for ordet. Tak til forslagsstillerne. Forslaget her skal jo sikre, at regeringen fremkommer med en erklæring , som tilkendegiver, at regeringen aktivt arbejder for at begrænse indvandringen fra muslimske lande mest muligt, og at regeringen vil sikre større hjemsendelse til de lande. Samtidig fremgår det af forslaget, at indholdet i erklæringen skal forhandles med Folketingets partier forud for offentliggørelsen. I Danmarksdemokraterne deler vi sådan set fuldstændig forslagsstillernes ambition om, at Danmark skal begrænse indvandringen fra muslimske lande, og jeg synes egentlig, at fru Pia Kjærsgaard fik sagt det meget godt for lidt siden i en af sine korte bemærkninger, nemlig at det jo ikke er alle indvandrere, der er problemer med, men at det særlig er indvandrere med ikkevestlig baggrund, der har været årsagen til en række udfordringer med hensyn til integration. Det kan man ikke komme uden om. Sådan er det.

I Danmarksdemokraterne mener vi så grundlæggende, at udlændinge, der vælger at komme til Danmark, skal tage det danske samfund til sig. Man skal integrere sig, hvis man vil være her. Gør man ikke det, skal man ikke være her. Og når man kommer til Danmark, skal man også forsørge sig selv, og så skal man i det hele taget bidrage til det danske fællesskab, enten ved at arbejde eller ved at uddanne sig, så man kan arbejde og deltage og leve sig ind i de værdier, vi har her i landet. Derfor er det også afgørende, at vi holder fast i de lave ydelser, der tilskynder udlændinge til at komme i arbejde, og at vi ikke gør som regeringen, der punger ud med ekstra ydelser til arbejdsløse indvandrere.

Det er vigtigt, at vi sikrer, at Danmark ikke er en attraktiv asyldestination, og det skal vi jo sørge for, ikke mindst fordi Danmark er et lille land i den store sammenhæng, og derfor kan vi ikke bære en stor tilstrømning, f.eks. fra de ikkevestlige lande. Derfor er det også af hensyn til sammenhængskraften vigtigt, at vi holder tilstrømningen på et lavt niveau, så der ikke opstår parallelsamfund, og så der ikke opstår grupper af mennesker, der lever efter andre værdier og normer end de danske.

Samtidig bakker vi også op om ambitionen, med hensyn til at regeringen skal styrke indsatsen omkring flere hjemsendelser til de pågældende lande, for vi skal sikre, at flere rejser hjem, så de kan være med til at genopbygge deres lande, i stedet for at de bliver hængende i Danmark og opholder sig her resten af deres liv.

Så er det samtidig positivt, at forslaget lægger op til, at indholdet i erklæringen, som man foreslår her, skal forhandles med Folketingets partier forud for offentliggørelsen. Det ser vi frem til i Danmarksdemokraterne, og vi håber, at det kan blive muligt. På den her baggrund er vi positive over for forslaget.

Kl. 17:08

Anden næstformand (Jeppe Søe):

Tak til ordføreren. Næste ordfører er hr. Steffen Larsen fra Liberal Alliance.

Kl. 17:08

(Ordfører)

Steffen Larsen (LA):

Tak, formand. Tak til Dansk Folkeparti for at fremsætte forslaget. Forslaget, vi debatterer her:

»... skal sikre, at regeringen fremsætter en erklæring, som tilkendegiver, at regeringen aktivt arbejder for at begrænse indvandringen fra muslimske lande mest muligt, og at regeringen vil sikre større hjemsendelse til disse lande. Indholdet i erklæringen skal forhandles med Folketingets partier forud for offentliggørelsen.« 

Men vi er imod forslaget og vil også begrunde det. Så lad mig lige starte med at læse noget statistik op. I Egypten bor der 10-15 millioner kristne, der primært er koptere. I Libanon bor der 1,8 millioner kristne. I Iran bor der ca. 370.000 kristne, og i Jordan bor der omkring 300.000 kristne. Og således gælder det i en række andre muslimske lande, at der bor kristne mindretal. Vi kan også nævne yazidierne i Syrien, der blev forsøgt udryddet af de afstumpede, totalitære religiøse fanatikere fra Islamisk Stat. Så et forslag som det, Dansk Folkeparti stiller her, hvor vi altså går efter lande med et islamisk eller muslimsk flertal, vil også kunne være med til at forhindre disse kristne i at kunne flygte til Danmark, i det tilfælde at deres nuværende hjemlande skulle forfalde til krig eller at – hvis man skulle forestille sig det – det muslimske flertal i landene vil se sig sure på de kristne og forsøge at begå folkemord på dem, som vi jo netop så det med Islamisk Stats ondskabsfulde fremmarch i Syrien.

Det er derudover ganske enkelt ekstremt voldsomt at målrette sin lovgivning så direkte mod lande, selv om de har et flertal, hvis adgang til Danmark man helst ser begrænset. Vi er dog enige i, at den islamiske indvandring har mange negative konsekvenser, og at vi skal hjælpe med hjemsendelser i alle de tilfælde, hvor det giver mening. Vores udlændingepolitik her i Danmark skal være klar og markant, da antal naturligvis betyder noget. Det er også Liberal Alliances indtryk, at vi har en stram udlændingepolitik, der på en lang række områder netop sikrer, at vi i høj grad begrænser indvandringens største problemer som f.eks. begrænsninger af danskernes ytringsfrihed og undervisningsfriheden, bandekriminalitet og pres på den tolerante og frisindede danske kultur. Og så skal jeg hilse fra Konservative og sige, at de også er imod forslaget.

Kl. 17:10

Anden næstformand (Jeppe Søe):

Tal til ordføreren. Den næste ordfører på talerstolen er fru Rosa Lund, Enhedslisten.

Kl. 17:10

(Ordfører)

Rosa Lund (EL):

Tak. I de seneste år har vi igen og igen hørt her fra talerstolen, at Danmark bliver overrendt af asylansøgere. Det er blevet gentaget så mange gange, at det virker, som om alle bare tager for givet, at det er sandt, og igen og igen er det blevet brugt som argument for, at Danmark er nødt til at være så hårde som overhovedet muligt i udlændingepolitikken.

Men selv om der nok er mange i salen her, som ikke ønsker at tale om det, så er sandheden jo, at der aldrig har været så få, der søger asyl i Danmark, som der er lige nu. Så det er simpelt hen ikke rigtigt, når det igen og igen bliver sagt, at Danmark er overrendt af asylansøgere. Ifølge Udlændinge- og Integrationsministeriet lå Danmark for 10 år siden blandt de ti EU-lande, der modtog flest asylansøgere pr. indbygger, og i 2014 lå vi på en femteplads. De seneste tal viser, at Danmark nu ligger på en 19. plads, og jeg ved godt, at det for mange herinde er en sejr – så tillykke med det, bl.a. til fru Pia Kjærsgaard og hr. Peter Skaarup – men det er bestemt ikke en sejr for os i Enhedslisten. Sådan ser vi det ikke.

Dansk Folkeparti skriver i deres fremsættelse af beslutningsforslaget, at regeringen bedes fremsætte en erklæring – og jeg citerer – »indeholdende en hensigtserklæring om hjemsendelse af flest mulige indvandrere og flygtninge fra muslimske lande«. Reglerne i Danmark er så stramme, at vi sender flygtninge ud, hvis der er den mindste forbedring i flygtningenes oprindelsesland, selv om det stadig væk ikke vurderes sikkert, selv om forholdene fortsat er alvorlige og må betegnes som skrøbelige og uforudsigelige. Det betyder, at Danmark som et af de eneste lande af dem, vi normalt sammenligner os med, nu giver afslag til f.eks. syriske flygtninge. Helt konkret betyder det, at flygtninge får inddraget deres opholdstilladelse, at familier med flygtningebaggrund bliver adskilt, helt konkret betyder det, at familier sidder på udrejsecentre, helt konkret betyder det, at der er familier i Danmark, som bliver skilt ad.

Mange af de mennesker, som nu sidder på udrejsecentre, kan vi ikke sende tilbage, da vi ikke samarbejder med styret i de lande, de er flygtet fra. Det gælder f.eks. Syrien og Afghanistan. Det betyder, at alle de syrere, der får frataget deres opholdstilladelse, bliver sendt på udrejsecentre, hvor de kan få lov til at sidde i årevis og rådne op under det, som man kalder motivationsfremmende foranstaltninger, i øvrigt foranstaltninger, som politiet selv har dokumenteret ikke virker, og derfor er det så mærkeligt, at man bliver ved med at holde fast i, at de skal være der. Dansk Folkeparti skriver også i forslaget, at integrationen har fejlet, og der må jeg bare sige, at man ikke både kan lave politikker om såkaldt motiveret hjemsendelse, hvor alle ligninger om integration bevidst er sløjfet i lovgivningen, og så bagefter beklage sig over, at integrationen har slået fejl, og nu skal jeg tale ordentligt her i Folketingssalen, og der findes jo et meget fint dansk ordsprog for det her, men det skal jeg lade være med at benytte mig af.

Danmark har nogle af de strammeste asylregler i Europa, og vi ser konsekvent Flygtningenævnet omgøre ministeriets afgørelser i asylsager, fordi regeringens tolkning af reglerne er i strid med konventionerne. Så jeg ved ikke, om jeg skal sige tillykke til fru Pia Kjærsgaard, men vi har en stram udlændingepolitik i dag, indvandringen er begrænset, og jeg kan ikke se, hvad det her beslutningsforslag skal nytte. Enhedslisten kan ikke støtte det, men jeg går heller ikke ud fra, at Dansk Folkeparti havde regnet med, at Enhedslisten ville lægge sine mandater bag det her forslag.

Kl. 17:14

Anden næstformand (Jeppe Søe):

Dermed tak til ordføreren, og som afslutning på det her punkt er det ordføreren for forslagsstillerne, fru Pia Kjærsgaard, Dansk Folkeparti.

Kl. 17:15

(Ordfører for forslagsstillerne)

Pia Kjærsgaard (DF):

Det her forslag til folketingsbeslutning er jo, som det også har været drøftet, et forslag om at begrænse indvandringen fra muslimske lande mest muligt, og at Folketinget skulle pålægge regeringen at fremkomme med en erklæring, som tilkendegiver, at regeringen aktivt arbejder for at begrænse indvandringen fra muslimske lande mest muligt, og at regeringen vil sikre en større hjemsendelse til disse lande. Derefter skulle regeringen også være forpligtet til at indkalde Folketingets partier til forhandlinger om indholdet af erklæringen forud for offentliggørelsen af erklæringen.

Jeg er ikke i tvivl om, at indvandringen til Danmark fra Mellemøsten og Nordafrika gennem mange, mange år har været en katastrofe for det danske samfund. Derfor opfordrer Dansk Folkeparti regeringen til at indkalde Folketingets partier til seriøse forhandlinger om, hvordan vi som land begrænser indvandringen mest muligt fra muslimske lande, samt hvordan vi bedst muligt hjemsender dem, som ikke ønsker at være en ordentlig del af det danske samfund. For der er seriøse problemer med indvandringen fra muslimske lande, som udfordrer vores samfund, og som vi alle kender til: bandekriminalitet, social kontrol, moskéer og minareter, tørklæder, svindel, ghettoer osv. osv. Og de problemer bliver ikke mindre, hvis vi bliver ved med – og det er jo det, vi gør – at tage imod uintegrerede mennesker hertil eller vi for den sags skyld ikke hjemsender dem, som ikke lader sig integrere i vores samfund, og desto flere, der kommer, jo større bliver forskellene imellem dem og os.

Det samfund ønsker vi ikke i Danmark fra Dansk Folkepartis side. Vi ønsker og arbejder for et folk, en kultur, den danske. For med den udvikling, vi til stadighed ser, vil Danmark falde fra hinanden, hvis ikke vi tager seriøse tiltag for at forandre den negative udvikling, som indvandringen afstedkommer. Jeg beklager, at der ikke var den store opbakning fra Folketingets partier. Jeg vil fortsat føle det som min pligt at komme med de her forslag, blive ved, og på et eller andet tidspunkt håbe, at der bliver større opbakning, end der er set i dag. Men tak for forhandlingen.

Kl. 17:17

Anden næstformand (Jeppe Søe):

Tak til fru Pia Kjærsgaard.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

15) 1. behandling af beslutningsforslag nr. B 94:

Forslag til folketingsbeslutning om at ophæve arealreservationerne i den sydlige del af Ring 5-transportkorridoren og opgive planen om en Ring 5-motorvej.


Af Brigitte Klintskov Jerkel (KF), Sofie Lippert (SF), Susie Jessen (DD), Trine Pertou Mach (EL), Zenia Stampe (RV) og Sascha Faxe (ALT) m.fl.

(Fremsættelse 17.03.2023. Omtrykt).

Kl. 17:18

Forhandling

Anden næstformand (Jeppe Søe):

Ordføreren for forslagsstillerne er faktisk ikke til stede i salen. Er der en af de ordførere, der har været med til at fremsætte forslaget, som ønsker at være ordfører for forslagsstillerne? For ellers kan vi ikke gennemføre behandlingen. Ordføreren behøver ikke at begrunde forslaget, men blot melde sig. Godt, der har nu meldt sig en som ordfører for forslagsstillerne, så vi kan åbne forhandlingen.

Den første, der får ordet, er ministeren for landdistrikter.

Kl. 17:19

Ministeren for landdistrikter (Louise Schack Elholm):

Tak for ordet. Jeg vil indledningsvis gerne takke forslagsstillerne for beslutningsforslaget om at ophæve arealreservationerne til Ring 5-korridoren i syd. Jeg vil gerne kvittere for, at vi dermed kan drøfte Ring 5-transportkorridoren i hovedstadsområdet. Mange af de samme partier har også fremsat beslutningsforslag B 95, som omhandler arealreservationerne i den nordlige del af Ring 5-transportkorridoren, og det skal vi behandle den 16. maj. De to beslutningsforslag skal ses i sammenhæng.

Transportkorridoren har eksisteret som arealreservation siden 1973. Transportkorridoren er reserveret til fremtidige vejanlæg som en Ring 5-forbindelse. Transportkorridoren er også reserveret til fremtidige energiforsyningsanlæg – det kan f.eks. være højspændingsledninger, naturgastransmissionsledninger og andre strækningsanlæg.

Der har gennem tiden været flere ønsker om indsnævring af korridoren, og der har også været ønske om ophævelser som nu. Tilbage i 2013 blev transportkorridorerne justeret og indsnævret flere steder på baggrund af et større udvalgsarbejde, og dengang konkluderede det såkaldte transportkorridorudvalg samtidig, at der var behov for at opretholde transportkorridorerne, for de kunne blive aktuelle på længere sigt. I 2019 igangsatte den daværende regering en undersøgelse af linjeføringerne for en fremtidig motorvej i den sydlige del af Ring 5. Den daværende regering igangsatte samtidig forberedelse af et beslutningsgrundlag for en eventuel indsnævring af transportkorridoren i nord under hensyntagen til fremtidige transport- og energiforsyningsanlæg.

Resultatet af det arbejde er to analyser, som Vejdirektoratet offentliggjorde i april 2022. Vejdirektoratet har lavet et stort og grundigt arbejde, som vi skal forholde os ordentligt til. Det har vi allerede besluttet med regeringsgrundlaget. Men Vejdirektoratets analyser giver ikke i sig selv svaret på, hvad der skal ske med de nuværende arealreservationer i transportkorridorerne. Analysen af den sydlige transportkorridor har undersøgt forskellige alternative linjeføringer af en eventuel Ring 5-motorvej fra Køge til Frederikssundsvej. Og analysen af den nordlige transportkorridor peger på, hvordan den nordlige transportkorridor vil kunne indsnævres.

Det er ikke det samme, som at arealreservationerne ikke kan ophæves, og vi har i regeringen det klare udgangspunkt, at vi ikke ønsker at opretholde arealreservationen, hvis den ikke er nødvendig. Det er i den forbindelse værd at bemærke, at en Ring 5 ikke indgår i infrastrukturplanen frem til 2035. Vi har med andre ord tid til at sikre en velforberedt samlet drøftelse med Folketingets partier, og det er præcis, hvad regeringen har sat sig for. For som det fremgår af regeringsgrundlaget, vil vi følge op på Vejdirektoratets analyser og indkalde Folketingets partier til drøftelser. Jeg har allerede sendt en mødeinvitation til partierne.

Regeringen støtter derfor ikke beslutningsforslaget på nuværende tidspunkt. De spørgsmål, der skal tages stilling til, ønsker jeg at drøfte med ordførerne i den nærmeste fremtid, hvilket der også er lagt op til i regeringsgrundlaget. Tak for ordet.

Kl. 17:22

Anden næstformand (Jeppe Søe):

Der er en kommentar fra hr. Peter Skaarup, Danmarksdemokraterne.

Kl. 17:22

Peter Skaarup (DD):

Tak til ministeren, og jeg synes selvfølgelig, at det er positivt, at der bliver en snak med partierne. For det her har jo stået på i årevis, og der er nogle borgere i lokalområdet, der med god grund kan sige, at her har politikerne og planlæggerne nølet alt for længe, for man har fået sat sin fremtid på hold. Men jeg kunne godt tænke mig at høre ministeren, om ministeren ikke er enig i, at det er i alt for lang tid, at man foretager sådan nogle arealreservationer – med det resultat, at man netop får sit liv og sin families liv sat på hold igennem en lang, lang periode helt unødigt.

Kl. 17:23

Anden næstformand (Jeppe Søe):

Ministeren.

Kl. 17:23

Ministeren for landdistrikter (Louise Schack Elholm):

Det er jo altid en udfordring, når man har nogle reservationer liggende i lang tid. Derfor synes jeg også, at det er rigtig positivt, at vi snart skal mødes, både så vi kan se på analysen og jeg også kan lytte til, hvad det er, de forskellige partier mener.

Kl. 17:23

Anden næstformand (Jeppe Søe):

Spørgeren.

Kl. 17:23

Peter Skaarup (DD):

Ja, det er som sagt fint at mødes, men vi kan jo så også håbe, at der kommer noget positivt ud af det. Man har jo snakket og man har mødtes og man har diskuteret i mange år, men bundlinjen for de mennesker, der har boet i området, har jo ligesom været, at de har følt, at der ikke er blevet lyttet, og man kan selvfølgelig håbe på, at ministeren vil lytte her. Men hvorfor egentlig ikke bare at annullere den her arealreservation og så mødes bagefter? Altså, det var jo en mulighed for regeringen, at den i virkeligheden støttede det her beslutningsforslag, og at man så mødtes bagefter og fandt ud af, hvad der skulle ske med diverse linjeføringer og folks fremtid.

Kl. 17:24

Anden næstformand (Jeppe Søe):

Ministeren.

Kl. 17:24

Ministeren for landdistrikter (Louise Schack Elholm):

Jeg har den største respekt for folk, der føler, at de er kommet i klemme, og det skal man tage meget alvorligt. Derfor synes jeg også, det er rigtig positivt, at det fremgår af regeringsgrundlaget, at vi vil tage det her seriøst og mødes om det. Men jeg synes også, det er mest rimeligt, at man gør det på et oplyst grundlag. Der er en række nye ordførere og en ny ordførerkreds, og der er også nye partier i Folketinget, og jeg synes, det er rimeligt, at alle er oplyst om det, før vi tager stilling til den fremtidige reservation.

Kl. 17:24

Anden næstformand (Jeppe Søe):

Dermed tak til ministeren. Vi starter på ordførerrækken. Den første ordfører på talerstolen er hr. Henrik Møller fra Socialdemokratiet. Værsgo.

Kl. 17:24

(Ordfører)

Henrik Møller (S):

Tak for det, allerførst tak for ordet. Jeg står her jo i dag, da vores landdistriktsordfører, Kasper Roug, desværre ikke har mulighed for at være til stede, men jeg vil sige, at den her diskussion omkring Ring 5 og arealreservationerne ikke er sådan helt fremmed. Det er sådan, at jeg kommer fra Helsingør, og der, må man sige, har diskussionen omkring det her også igennem en årrække været – ikke så meget i forhold til Ring 5 Syd, som vi diskuterer i dag, men selvfølgelig i forhold til Ring 5 Nord. Så jeg er nærmest vokset op med den her sag.

Jeg vil godt starte med at sige, at fra Socialdemokratiets side er vi enige i, at vi selvfølgelig ikke behøver unødvendige arealreservationer. Men jeg synes også, det er vigtigt at sige, at det godt kan virke, som om det her har været langstrakt, men der er jo også en årsag til og en grund til, at man i sin tid lavede de her arealreservationer. Der kan det godt være, at der er noget af det, der i dag er uaktuelt, men det kan også være, at det, når man kigger længere frem, måske kan give god mening, at man ikke nødvendigvis inddrager det hele.

Jeg synes, det er vigtigt, at vi også får taget det i den rigtige rækkefølge: at der er et analysearbejde, at det analysearbejde bliver inddraget. Det har Vejdirektoratet lavet både i forhold til den nordlige og i forhold til den sydlige transportkorridor. De her arealreservationer har som sagt været her i rigtig mange år, så jeg synes, det er, jeg ved ikke, om jeg vil sige at forcere det – det kan man vel ikke sige, når det har været så mange år, vi har snakket om det her – men det undrer, at man ligesom vil prøve at fremskynde en beslutning, før man har fået drøftet og diskuteret det analysemateriale, som rent faktisk ligger der nu her.

Det fremgår jo også af regeringsgrundlaget, at regeringen vil indkalde Folketingets partier til at drøfte analysen, og som jeg har forstået det, og som ministeren også sagde det, er der netop sendt invitationer til landdistriktsordførerne og transportordførerne til et møde med en gennemgang af Vejdirektoratets analyser, og det kommer faktisk til at ske her før sommerferien; det er altså analyserne vedrørende både den nordlige og den sydlige del.

Vi synes i Socialdemokratiet, at det må være den rette rækkefølge at gøre det på den her måde, altså at vi bruger den nyeste viden på området, får set bredt på det her område ud fra de forskellige hensyn: trængsel, natur, miljø, beboere osv. Derfor kan vi fra Socialdemokratiets side ikke støtte forslaget, men vi ser selvfølgelig frem til de kommende drøftelser med Folketingets partier om fremtiden for Ring 5 og arealreservationerne for, i og for sig, både nord- og syddelen.

Kl. 17:27

Anden næstformand (Jeppe Søe):

Så er det hr. Peter Skaarup, Danmarksdemokraterne.

Kl. 17:27

Peter Skaarup (DD):

Tak til ordføreren for præsentationen af synspunkterne og jo også for det forhold, at man vil indkalde til et møde. Kunne ordføreren ikke godt se fornuften i, at nogle mennesker, der har levet i en menneskealder med arealreservationer, fik fjernet de reservationer, og så kunne man holde møde bagefter? I stedet for er det den omvendte rækkefølge, hvor vi ligesom skal tro, at der måske sker et eller andet, får præsenteret noget af Vejdirektoratet og så på den anden side af det måske må konstatere: Okay, nu skal vi til at fremsætte forslag igen. Kan ordføreren godt se, at der altså er nogle mennesker derude, hvis liv er sat på hold, og at vi bør gøre noget?

Kl. 17:28

Anden næstformand (Jeppe Søe):

Ordføreren.

Kl. 17:28

Henrik Møller (S):

Som jeg også nævnte i indledningstalen, er det her jo som sagt noget, der også har strakt sig over en del år. Det er bare for at sige, at det jo ikke er noget, der er gjort for at genere bestemte borgere på den her strækning; det er, fordi man planlægningsmæssigt i forhold til infrastruktur for det første har noget omkring forsyningsdelen, men for det andet også har noget om, hvordan infrastrukturen i fremtiden udvikle sig omkring det her. Og der synes jeg, at det vil være en lidt bagvendt måde at gøre det her på, altså at sige, at nu ophæver vi noget af det her, nu ophæver vi restriktionerne. Og så tager vi en diskussion af det her og finder ud af, at vi måske egentlig godt ville have de her restriktioner alligevel, i forhold til hvordan trafikmængden planlægningsmæssigt kommer til at udvikle sig i fremtiden. Hvad sker der omkring den støj, der er på nogle af de eksisterende steder, hvor man måske kan føre det udenom? Hvad sker der i forhold til hele Femernforbindelsen og det trafikspring, der måske kan komme her? Vil der så være et behov for, at man fremtidig set har behov for noget her? Der synes jeg, at det er så definitivt, når først ophævelsen er sket, og derfor synes jeg, det er rigtigt at få det her grundlag først, før vi gør det.

Kl. 17:29

Anden næstformand (Jeppe Søe):

Spørgeren.

Kl. 17:29

Peter Skaarup (DD):

Jamen nu synes jeg jo sådan set, at regeringen taler med to tunger, for vi har lige hørt ministeren være sådan forholdsvis fordomsfri  i hvert fald og sige, at nu indkalder man til møde, og så må vi drøfte det. Her siger ordføreren i virkeligheden, at vi skal nok måske bevare de her arealreservationer, fordi der er nogle trafikspring – der sker nogle ting og sager ude i verden, der gør, at de stadig væk er relevante. Altså, hvad mener regeringen egentlig? Mener man, at man skal holde møde fordomsfrit og formentlig og forhåbentlig fjerne reservationerne, eller skal de blive? – for skal de blive, kan man jo lige så godt sige det ligeud.

Kl. 17:29

Anden næstformand (Jeppe Søe):

Ordføreren.

Kl. 17:29

Henrik Møller (S):

Men det er jo derfor, der er indkaldt i forhold til de her analyser, som er der, og som på en eller anden måde kan give et ordentligt grundlag for at finde ud af, i hvilket omfang der er behov for det ene eller det andet, og hvor lidt og hvor meget der så i givet fald skal ske af reduktion og indskrænkninger i forhold til det, der er. Jeg er sådan set meget enig i regeringens opfattelse af det her, men i det ligger jo også, at vi nu skal have det analysemateriale, og så træffer vi en beslutning på baggrund af det. Og hvis det er en total ophævelse, som bliver resultatet af det her, så står vi fra Socialdemokratiets side selvfølgelig også bag det.

Kl. 17:30

Anden næstformand (Jeppe Søe):

Tak til ordføreren. Næste ordfører på talerstolen er hr. Preben Bang Henriksen fra Venstre.

Kl. 17:30

(Ordfører)

Preben Bang Henriksen (V):

Tak for det. Med det beslutningsforslag, som vi behandler i dag, ønsker forslagsstillerne at det ophæver arealreservationerne af den sydlige del af Ring 5-korridoren. I Venstre støtter vi intentionerne om, at der ikke skal være unødvendige arealreservationer. Det opfattes i hvert fald af mange som en indskrænkning i den private ejendomsret og skaber usikkerhed for dem, der bor og virker omkring de pågældende reservationer. Og for at komme hr. Peter Skaarup i forkøbet kan jeg sige, at det jo har indgribende betydning for folk, der påtænker salg, for folk, der påtænker belåning af ejendomme osv., ombygninger og lignende. Så der er slet ingen tvivl om, at unødvendige arealreservationer ikke skal opretholdes. Derfor har det faktisk også været en glæde for os, at vi fik skrevet ind i regeringsgrundlaget, at der nu skal følges op på analysen fra Vejdirektoratet om arealreservationen, og at ministeren skal indkalde til forhandlinger. Og det er jo sådan set lige præcis det, der er sket.

En drøftelse omkring det her er yderst relevant, særlig i lyset af at der er indgået en bred aftale om fremtidens infrastruktur frem til 2035, hvor der vel at mærke ikke er blevet planlagt motorvej i Ring 5-korridoren. Derfor er vi meget tilfredse med, at ministeren indkalder til en drøftelse, hvor partierne fordomsfrit kan smide deres forslag og meninger ind. Vi synes, det er mest rigtigt at tage den videre drøftelse i forhandlingslokalet.

Kl. 17:32

Tredje næstformand (Karsten Hønge):

Der er ingen korte bemærkninger. Tak til hr. Preben Bang Henriksen, Venstre. Næste ordfører er hr. Peter Have, Moderaterne.

Kl. 17:32

(Ordfører)

Peter Have (M):

Tak for det, formand. Først og fremmest lige en tak til forslagsstillerne for at sætte fokus på arealreservationen af Ring 5-transportkorridoren. Det her omhandler den sydlige del, men jeg vil alligevel tale om hele området.

I år er der faktisk jubilæum for den her reservation på 50 år. Det er alt for lang tid. Det er simpelt hen ikke okay. Det har forslagsstillerne også påpeget, og det har medført store begrænsninger for borgere og myndighederne i de pågældende kommuner. Moderaterne mener ikke, vi skal reservere unødvendigt, og slet ikke store områder og slet ikke i så lang en årrække. Vi er dog bevidste om, at vi har en infrastruktur, vi skal have til at fungere, og det kan godt være, at vi kan komme i kæmpe problemer, hvis der står for store bygninger og andre ting i vejen for kommende motorveje.

Vi har også en anden ting omkring det. Hvis vi får lavet en fast forbindelse fra Helsingør til Helsingborg, får vi brug for korridoren. Men vi er bevidste om det, og så har vi også en tanke om, at det er supergodt, at ministeren har indkaldt til et møde i juni. Det glæder vi os til, og der tænker vi: Hvis vi nu er rigtig gode og arbejder knaldhårdt, kan vi træffe de rigtige beslutninger og gøre de rigtige ting, således at de berørte borgere og myndigheder kan få en afklaring. Moderaterne støtter ikke forslaget.

Kl. 17:34

Tredje næstformand (Karsten Hønge):

Der er en kort bemærkning til hr. Peter Skaarup, Danmarksdemokraterne.

Kl. 17:34

Peter Skaarup (DD):

Jeg skal bare lige være helt sikker på, hvad det er, der bliver talt om her, for jeg synes egentlig, ministeren og også Venstres ordfører taler rimelig fordomsfrit om, hvad der skal ske på det møde; det gælder også i forhold til den diskussion, der er nu, på baggrund af beslutningsforslaget. Beslutningsforslaget handler jo lige præcis, som Venstres ordfører var inde på tidligere, om at prøve at hjælpe nogle familier, i forhold til at deres liv er sat på pause. Det gælder alle mulige ting omkring salg, renovering, ændringer osv. osv. af deres bolig.

Kunne Moderaternes ordfører ikke gøre det samme og sige fordomsfrit, at alt er åbent, i stedet for at man begynder at anskue det sådan, at der nok er nogle arealreservationer, der fortsat skal være der, en korridor, der fortsat skal være der? Det skaber noget usikkerhed, hvis det er det, som Moderaterne mener. Jeg er lidt i tvivl på baggrund af ordførerens tale. Så kan vi ikke få slået det helt fast? Har man et åbent sind, i forhold til at de her arealreservationer kan fjernes eller hvad?

Kl. 17:35

Tredje næstformand (Karsten Hønge):

Ordføreren.

Kl. 17:35

Peter Have (M):

Vi har i hvert fald et åbent sind i forhold til at kigge på, hvad det er for nogle muligheder, der er, og hvis de skal indsnævres, kan vi indsnævre dem. Er der fuld basis for at ophæve dem, så kigger vi også på det. Vi har ikke berøringsangst med hensyn til nogle af de ting.

Kl. 17:35

Tredje næstformand (Karsten Hønge):

Der er ikke flere korte bemærkninger, så tak til hr. Peter Have, Moderaterne. Næste ordfører er fru Sofie Lippert, SF.

Kl. 17:35

(Ordfører)

Sofie Lippert (SF):

Tak skal du have. Det her beslutningsforslag har vi jo fremsat i en større flok, fordi vi ønsker at ophæve arealreservationen i den sydlige del af Ring 5-transportkorridoren og dermed endeligt opgive planerne om en Ring 5. Vi sætter stor pris på at have modtaget invitation fra ministeren til drøftelser, men mener ikke nødvendigvis, at en invitation til drøftelser er i modstrid med at ophæve den her arealreservation. Det er nu 50 år siden, at Ring 5-transportkorridoren blev vedtaget, og arealområderne blev reserveret for at kunne anlægge veje gennem skov- og naturområder. I alle de år har flere områder været afsat og ude af stand til at blive brugt. Siden hen er der sket meget, og det står nu klart, at vi ikke har brug for en vej igennem Ring 5-transportkorridoren. Der vil være for mange negative påvirkninger og for få gevinster ved at placere en vej der.

Arealreservationen har, som tidligere ordførere har påpeget, også betydet, at borgere er blevet holdt hen i 50 år. Det er uholdbart, fordi ejendommene i de berørte områder er svære at sælge, men særlig også, fordi det ikke ser ud til, at der er planer om at ændre det lige foreløbig. Da jeg talte med min praktikant om det her pågældende beslutningsforslag, og hvad der skulle siges fra den her talerstol, satte hun sig ind i noget af det baggrundsmateriale, vi får udleveret fra biblioteket, og hun påpegede, at det her godt nok er blevet diskuteret mange gange, ikke i den her ordførerkreds, men i mange tidligere ordførerkredse. Og vi mener derfor, at det er tid til én gang for alle at sige nej til Ring 5, men derimod ophæve arealreservationerne og se, hvad vi i stedet kan bruge de arealer, der har været reserveret i de her 50 år, til. For der er gode områder. Noget af det er natur, og det gør sig bl.a. gældende for arealerne, der er afsat til transportkorridoren i Køge, og de vil løbe igennem et særligt beskyttet Natura 2000-område og berører både flere fredninger og fortidsminder.

Tilsvarende er det også blevet nævnt flere gange, at området kan bruges til vedvarende energi. Til det spurgte jeg tidligere på året ministeren, om en ophævelse af arealreservationen ville være en forhindring for at bruge området til vedvarende energi, og til det fik jeg svaret, at en bibeholdelse af transportkorridoren, for så vidt angår Ring 5, ikke er en forudsætning for at placere anlæg for vedvarende energi inden for samme areal. I SF ønsker vi nemlig, at det her areal skal bruges til at sikre, at hovedstadsområdet også kan bidrage positivt til den grønne omstilling af vores energisektor.

Vi ser rigtig meget frem til de drøftelser, ministeren har inviteret til, men opretholder også beslutningsforslaget og ønsker at ophæve arealreservationen og mener ikke, at det er i modstrid med senere at have drøftelser om, hvad det pågældende areal så måtte kunne blive brugt til. Tak for ordet.

Kl. 17:39

Tredje næstformand (Karsten Hønge):

Der er ingen korte bemærkninger, så tak til fru Sofie Lippert, SF. Næste ordfører er hr. Peter Skaarup, Danmarksdemokraterne.

Kl. 17:39

(Ordfører)

Peter Skaarup (DD):

Tak for det, og tak for ordet. I 2023 har Ring 5-transportkorridoren været reserveret i 50 år – 50 år! I alle de år har den medført store begrænsninger for borgere og myndigheder i de berørte kommuner, og efter 50 års ventetid må vi jo sige, at det er ved at være på høje tid, at der én gang for alle kommer en afklaring vedrørende transportkorridoren. Det skylder vi de borgere, som i alle de her år har været påvirket af korridoren.

Med det forslag, som er fremsat her, og som Danmarksdemokraterne selvsagt kan støtte og er med til at fremsætte, foreslås det, at ophæve arealreservationerne i den sydlige del af den såkaldte Ring 5-transportkorridor, og det synes vi jo er helt fornuftigt. Det er faktisk nødvendigt, for det giver simpelt hen ikke mening, at man opretholder en arealreservation i 50 år – en 50 år gammel arealreservation, som i øvrigt ikke ville være forsvarlig at udnytte nu, fordi der bl.a. er Natura 2000- og UNESCO-verdensarvsområder i den her korridor.

Derudover er det også vigtigt at nævne, at korridoren igennem mange år har haft enorme konsekvenser. Jeg har været lidt inde på det tidligere, for for de borgere, hvis bopæl har været ramt af arealreservationen, har det været svært, jeg vil næsten sige umuligt, at sælge ejendomme, fordi der følger en motorvejsrisiko med i handlen. Det er derfor på høje tid, at vi giver de berørte boligejere deres frihed tilbage. Derfor er opfordringen her fra Danmarksdemokraternes side at stemme for det her forslag, og opfordringen til regeringen og de tre regeringspartier er i virkeligheden at prøve at vende den lidt om og i stedet for at indkalde til møde og sige, at nu skal vi diskutere tingene, så at starte med at sløjfe den her arealreservation. Så kan man jo altid indkalde til møde bagefter og finde ud af, hvad der i øvrigt skal ske, for så har man en ren dagsorden, og så kan man i virkeligheden tage den derfra.

Så er jeg jo enig i noget af det, som nogle fra regeringspartierne, bl.a. ministeren siger, nemlig at man så skal se på, hvad der så sker med Femern Bælt, hvad der så sker med de andre udfordringer, vi har med stigende transport rundtomkring. Det skal man jo finde løsninger på, og det er der ikke løsninger på i infrastrukturaftalen. Men det kan man finde løsninger på ved et møde og en diskussion. Men det er en lille smule fattigt, at man bibeholder entusiasmen i forhold til at bevare arealreservationer i alt for lang tid. Som nogle ordførere var inde på, har det taget lang tid. Ja, det har taget lang tid, og netop derfor er det jo vigtigt at handle hurtigt i stedet for at trække tiden. Så den her fine, store indrømmelse, som nogle er inde på man må forstå Venstre har fået i regeringsgrundlaget, er jo meget fint, men det kan, hvis ikke der sker noget, i virkeligheden bare være et udtryk for ingenting, og at man kører videre med de her 50 år gamle arealreservationer. Så er spørgsmålet, om de skal vare 50 år mere, men det håber vi ikke i Danmarksdemokraterne.

Kl. 17:42

Tredje næstformand (Karsten Hønge):

Der er ingen korte bemærkninger. Tak til hr. Peter Skaarup, Danmarksdemokraterne. Næste ordfører er hr. Jens Melvang, Liberal Alliance.

Kl. 17:43

(Ordfører)

Jens Meilvang (LA):

Mange tak for det. Jeg kan sige, at i Liberal Alliance støtter vi ikke forslaget. Vi tror på, at det inden for sådan en overkommelig fremtid bliver nødvendigt at bruge dele af de her reserverede arealer. Og så synes jeg måske også, at det vil være lidt omvendt rækkefølge, at vi så fjerner reservationerne nu og så snart skal over i ministeriet og holde møder om, hvad vi eventuelt kunne finde på at lave. Så vi synes som sagt, at det er den forkerte rækkefølge.

Vi tror som sagt også på, at der snart bliver brug for at bruge nogle dele af de reserverede arealer. Hvis man går ind på Vejdirektoratets hjemmeside og ser de fremskrevne trafiktal, kan man se, at i lige præcis det område, hvor den sydlige del  ligger, stopper fuldstændig til, hvis man bare ser 10 år frem i tiden. Så vi er sikre på, at der snart skal ske noget inden for området.

Til gengæld vil jeg gerne personligt arbejde for, at der er hurtigst muligt bliver en afklaring, for jeg kan godt forstå de mennesker, der føler, at de sådan lidt er fanget, nu er det jo snart i 50 år. Så jeg synes egentlig, at det er godt, at ministeren har indkaldt til et møde og nogle drøftelser, og så håber jeg så bare, at vi meget snart kan få lavet en afklaring på, hvad der skal ske og hvor, og hvilke dele af arealerne der skal bruges.

Kl. 17:44

Tredje næstformand (Karsten Hønge):

Der er ingen korte bemærkninger. Tak til hr. Jens Meilvang, Liberal Alliance. Nu skal jeg lige have et skarpt syn på, hvem der er den næste ordfører til stede i salen. Og vi når til ordføreren for Alternativet, fru Sascha Faxe.

Kl. 17:44

(Ordfører)

Sascha Faxe (ALT):

Først og fremmest vil jeg sige tak til Brigitte Klintskov Jerkel, som ikke er nået frem endnu, men hun kommer, for at have fremsat det her forslag, og også tak til alle de andre medforslagsstillere for at bakke op om det her.

Det er for os i Alternativet vigtigt at sige, at vi er meget for at opgive planen om en Ring 5-motorvej. Der er blevet snakket om mange af de menneskelige konsekvenser omkring det her, men jeg tror også, der er ting, der ikke er blevet nævnt så meget, så det vil jeg gå lidt mere ind i. Vi står midt i en galopperende klima- og biodiversitetskrise, som vi skal gøre alt for at stoppe. I Alternativt er vi rimelig utilfredse med, at der er det her fokus på endnu mere på bilisme, som går ud over naturen og miljøet. Det er estimeret, at der frem mod 2030 vil komme mellem 600.000 og 1 million flere biler, og det er jo egentlig logik for perlehøns, når vi investerer så meget i at lave plads til dem. Det har historisk set vist sig, at når vi bygger flere veje, kommer der flere biler. Det tager ikke særlig lang tid.

Men det er sådan, at fremtiden ikke ligger fast. Vi har faktisk et valg, vi har en mulighed for at ændre fremtiden til det bedre, hvis vi tænker og handler klogt. I Alternativet ønsker vi færre og ikke flere biler, og derfor ønsker vi heller ikke, at Ring 5 skal etableres.

Udover at Ring 5 er investering i mere bilisme, er det også i direkte strid med det mål og det ønske, vi har, om en mere vild og mangfoldig natur. Når områder tages ud af drift, som f.eks. landbrug, for at blive lagt under asfalt, og når eksisterende naturområder, som jo har ligget hen, heldigvis, i mange år, skæres i stykker og ødelægges af anlægsprojekter, så bevæger vi os endnu længere væk fra et bæredygtigt samfund, for slet ikke at tale om, hvad brugen af store anlægsprojekter, som ringvejen jo er, vil betyde for kvaliteten af vores i forvejen pressede grundvandsressourcer.

Grundvandskvaliteten i og omkring hovedstadsområdet er faktisk rigtig, rigtig presset. Anlægsprojekter, bildæk og anden forurening vil være med til at ødelægge fremtidens grundvand endnu mere. Det har så været nævnt fra ordføreren fra SF, at vi skal bruge områderne til vedvarende energi. Det synes vi også er en rigtig god idé. Vi kunne også godt plædere for, at nogle af de her områder blev udlagt til naturområder, som er med til at beskytte vores dyrebare drikkevand fremadrettet, især i et område, der er så sårbart. Samtidig ville det næsten være smukt, at de beboere, som i så mange år har været underlagt det her og levet med uvisheden, skulle stå over for at få så smuk en gestus at få natur som nabo i stedet for mange meter asfalt. Der er allerede rigelig trafik i Køge Bugt-området. Der er allerede en motorvej, og hvis Ring 5 etableres, vil folk i området blive udsat for endnu mere støj, mere luftforurening og endnu flere gener, både i dagligdagen, men også i livet over en længere årrække. Mange vil faktisk blive fanget mellem to store veje og derfor generet af støj og forurening fra to sider på samme dag. Og det er altså små, hyggelige, dejlige bysamfund, som vi snakker om, f.eks. Lille Skensved, Ejby, Tune og mange andre. Der bor mennesker. Det er levet liv, vi snakker om.

Når staten anlægger en vej, opfordrer man også til, at der kommer flere biler på den vej. En ting er, at der kommer flere biler på statslige veje, når man gør det her, men en anden ting er, hvor de biler skal være, når de ikke er på de statslige veje. Og svaret på det er, at de skubbes ud på de kommunale veje efterfølgende, ud i boligområderne. Det slider også på den kommunale infrastruktur, og det kræver mere plads til parkeringspladser. Så indirekte kommer det også til at skubbe en udgift over på kommunerne i de områder, vi snakker om. Det tager igen plads fra naturen, for at vi til gengæld parkerer nogle flere biler. Så hvis vi siger, vi gerne vil af med den fortættede trafik, vi ser i området, og som ordføreren fra Liberal Alliance nævnte, vil vi da komme med en opfordring fra vores side, som også før har lydt fra os: Lad os lave noget bedre og mere offentlig transport.

Så Alternativet er altså entydigt imod en Ring 5. Det er for dyrt. Det går ud over mennesker, land, klima, miljø, natur og livet i vores fine lokalsamfund. Så vi håber i Alternativet, at regeringen vil komme på bedre tanker.

Kl. 17:49

Tredje næstformand (Karsten Hønge):

Der er ingen korte bemærkninger. Tak til fru Sascha Faxe, Alternativet. Så får ordføreren for forslagsstillerne, fru Brigitte Klintskov Jerkel, Det Konservative Folkeparti, ordet.

Kl. 17:49

(Ordfører for forslagsstillerne)

Brigitte Klintskov Jerkel (KF):

Her i 2023 har Ring 5-transportkorridoren været reserveret i 50 år, fordi man i sin tid valgte at lægge korridoren gennem skove og naturområder, fordi det var billigere at anlægge veje der. I alle de år, reservationerne har eksisteret, har det medført store, indgribende begrænsninger for borgere og myndigheder i de berørte kommuner. Jeg bor selv i en kommune, som er berørt af transportkorridoren, og her lever borgerne med stor usikkerhed om, hvad der skal ske i fremtiden i forhold til korridoren.

I den seneste transportaftale – den, der hedder »Aftale om Infrastrukturplan 2035« – som blev indgået af en bred gruppe partier her i Folketinget i sommeren 2021, og som løber frem til 2035, er der ingen planer om planlægning, etablering eller finansiering af en Ring 5-forbindelse. Jeg mener derfor ikke, vi kan blive ved med at holde borgerne hen i uvished med en reservation, der ikke er udsigt til bliver benyttet. Derfor er det på tide, at vi giver arealerne tilbage til borgerne ved at ophæve reservationerne. Når motorvejsplanerne forhåbentlig med forslaget her bliver droppet og transportkorridoren bliver ophævet, er det vores håb, at størstedelen af arealerne vil overgå til natur, som Danmark har brug for mere af set i lyset af både klimakrisen og biodiversitetskrisen. Samtidig bør en mindre del af korridoren bevares til fremtidige energiinfrastrukturprojekter.

På den baggrund foreslår vi – en række partier – at vi her i Folketinget pålægger regeringen, at den skal tage initiativ til at få ophævet arealreservationerne i den sydlige del af Ring 5-transportkorridoren og samtidig definitivt opgive planerne om en Ring 5-motorvej. Jeg håber, at Folketinget vil bakke op om beslutningsforslaget. Efter 50 års ventetid er det på tide, at der kommer en afklaring vedrørende Ring 5-korridoren i den sydlige del. Det skylder man de borgere, som er påvirket af arealreservationerne.

Så skal jeg hilse fra Dansk Folkeparti og sige, at de også støtter beslutningsforslaget. Tak for ordet.

Kl. 17:52

Tredje næstformand (Karsten Hønge):

Der er ingen korte bemærkninger. Tak til fru Brigitte Klintskov Jerkel, Det Konservative Folkeparti.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Udvalget for Landdistrikter og Øer. Hvis ingen gør indsigelse, betragter jeg det som vedtaget.

Det er vedtaget.

Kl. 17:52

Meddelelser fra formanden

Tredje næstformand (Karsten Hønge):

Der er ikke mere at foretage i dette møde.

Folketingets næste møde afholdes i morgen, fredag den 12. maj 2023, kl. 10.00.

Jeg henviser til den dagsorden, der fremgår af Folketingets hjemmeside.

Mødet er hævet. (Kl. 17:52).


3. møde

Tirsdag den 22. november 2022 kl. 13.00

Dagsorden

1) Spørgsmål om meddelelse af orlov til og indkaldelse af stedfortrædere for medlem af Folketinget Signe Munk (SF) og  medlem af Folketinget Rosa Lund (EL).

2) Indstilling fra Udvalget til Valgs Prøvelse:

Godkendelse af stedfortrædere som midlertidige medlemmer af Folketinget for Signe Munk (SF) og Rosa Lund (EL).

3) Indstilling fra Udvalget til Valgs Prøvelse: Godkendelse af stedfortrædere som medlemmer af Europa-Parlamentet.

4) Eneste behandling af beslutningsforslag nr. B 2:

Betænkning og indstilling fra Udvalget for Forretningsordenen om Folketingets samtykke i henhold til grundlovens § 57. (Vedrørende Morten Messerschmidt).


Af Udvalget for Forretningsordenen.

(Forslag som fremsat (i betænkning) 17.11.2022).

Kl. 13:00

Meddelelser fra formanden

Formanden (Søren Gade):

Velkommen til dette møde.

Udvalget for Forretningsordenen har den 17. november 2022 afgivet:

Betænkning og indstilling om Folketingets samtykke i henhold til grundlovens § 57. (Vedrørende Morten Messerschmidt).

(Beslutningsforslag nr. B 2).

Betænkningen og indstillingen vil fremgå af www. folketingstidende.dk.

Det første punkt på dagsordenen er:

1) Spørgsmål om meddelelse af orlov til og indkaldelse af stedfortrædere for medlem af Folketinget Signe Munk (SF) og  medlem af Folketinget Rosa Lund (EL).

Kl. 13:00

Formanden (Søren Gade):

Signe Munk (SF) har søgt om orlov fra den 22. november 2022, jf. forretningsordenens § 41, stk. 4, mens Rosa Lund (EL) har søgt om orlov fra den 22. november 2022, jf. forretningsordenens § 41, stk. 3, litra a.

Hvis ingen gør indsigelse, vil jeg betragte det som vedtaget, at der meddeles orlov som ansøgt, og at stedfortræderne indkaldes som midlertidige medlemmer.

Det er vedtaget.

Det næste punkt på dagsordenen er:

2) Indstilling fra Udvalget til Valgs Prøvelse:

Godkendelse af stedfortrædere som midlertidige medlemmer af Folketinget for Signe Munk (SF) og Rosa Lund (EL).

Kl. 13:01

Forhandling

Formanden (Søren Gade):

Fra Udvalget til Valgs Prøvelse har jeg modtaget indstilling om, at 1. stedfortræder for Socialistisk Folkeparti i Vestjyllands Storkreds, Karsten Filsø, godkendes som midlertidigt medlem af Folketinget fra og med den 22. november 2022 i anledning af Signe Munks orlov.

Jeg har endvidere modtaget indstilling om, at 1. stedfortræder for Enhedslisten i Københavns Storkreds, Leila Stockmarr, godkendes som midlertidigt medlem af Folketinget fra og med den 22. november 2022 i anledning af Rosa Lunds orlov.

Er der nogen, der ønsker ordet?

Da det ikke er tilfældet, går vi til afstemning.

Kl. 13:01

Afstemning

Formanden (Søren Gade):

Der stemmes om udvalgets indstilling, og der kan stemmes.

Afstemningen slutter.

Udvalgets indstilling er vedtaget enstemmigt med 102 stemmer.

[For stemte 102 (S, V, M, SF, DD, LA, KF, EL, RV, ALT, NB, DF og Mette Thiesen (UFG)), imod stemte 0, hverken for eller imod stemte 0].

Det næste punkt på dagsordenen er:

3) Indstilling fra Udvalget til Valgs Prøvelse: Godkendelse af stedfortrædere som medlemmer af Europa-Parlamentet.

Kl. 13:02

Forhandling

Formanden (Søren Gade):

Fra Udvalget til Valgs Prøvelse har jeg modtaget indstilling om, at 1. stedfortræder for Venstre, Bergur Løkke Rasmussen, godkendes som medlem af Europa-Parlamentet, efter at Søren Gade den 1. november 2022 blev valgt til Folketinget.

Jeg har endvidere modtaget indstilling om, at 3. stedfortræder for Venstre, Erik Poulsen, godkendes som medlem af Europa-Parlamentet, efter at Linea Søgaard-Lidell den 1. november blev valgt til Folketinget. Det bemærkes, at 2. stedfortræder, Kim Valentin, har valgt at overtage det ledige mandat i Folketinget, efter at Karen Ellemann ikke ønskede at modtage sit mandat.

Endelig har jeg modtaget indstilling om, at 1. stedfortræder for Dansk Folkeparti, Anders Vistisen, godkendes som medlem af Europa-Parlamentet, efter at Peter Kofod den 1. november 2022 blev valgt til Folketinget.

Er der nogen, der ønsker ordet?

Da det ikke er tilfældet, går vi til afstemning.

 

Kl. 13:03

Afstemning

Formanden (Søren Gade):

Der stemmes om udvalgets indstilling, og der kan stemmes.

Afstemningen slutter.

Udvalgets indstilling er vedtaget enstemmigt med 102 stemmer.

[For stemte 102 (S, V, M, SF, DD, LA, KF, EL, RV, ALT, NB, DF og Mette Thiesen (UFG)), imod stemte 0, hverken for eller imod stemte 0].

Det sidste punkt på dagsordenen er:

4) Eneste behandling af beslutningsforslag nr. B 2:

Betænkning og indstilling om Folketingets samtykke i henhold til grundlovens § 57. (Vedrørende Morten Messerschmidt). 

Af Udvalget for Forretningsordenen.

(Forslag som fremsat (i betænkning) 17.11.2022).

Kl. 13:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig? Det gør hr. Peter Kofod.

Kl. 13:04

(Ordfører)

Peter Kofod (DF):

Hvad skete der tirsdag på Dansk Folkepartis sommergruppemøde i 2015? Det spørgsmål kan vi forhåbentlig meget snart få besvaret. Der er næppe mange, der glæder sig så meget til det som os i Dansk Folkeparti, for det bliver godt at få sagen – kendt som Meld-Feld-sagen – afklaret og afsluttet. Derfor stemmer vi selvfølgelig også ja i dag til at ophæve hr. Morten Messerschmidts immunitet – igen i dag. Igen i dag, hvor immuniteten skal behandles af et nyt Folketing, i håb om at en sag, der har kørt i årevis, forhåbentlig kan finde sin afslutning, og vi kan komme videre.

Men sagen er ikke kun interessant for sit opslidende tidsforbrug. Sagen handler ikke bare om hr. Morten Messerschmidt eller om Dansk Folkeparti. Sagen er principiel. Det er nemlig den første straffesag nogen sinde om brug af midler fra et EU-parti. Og hvis den langstrakte affære ikke skal synes at ende i det rene ingenting – og det ville jo næsten være synd med de sikkert tusindvis af mandetimer, der er brugt – bør tingene bredes lidt ud. Sagen er også interessant, fordi Dansk Folkeparti jo langtfra er det eneste parti, der anvender oplysningsmidler fra EU.

Jeg vil ikke stå her og pege fingre ad andre. I mit parti skal vi fokusere på os selv og tage ansvar for det, vi selv gør og har gjort – selvfølgelig også i den her sag. Men hvis vi skal forsøge at kunne finde en positiv konklusion eller lære af den her sag uanset udfaldet, uanset hvad retten på Frederiksberg måtte komme frem til, så kunne det jo være, at vi fik større klarhed over, hvordan EU-midler generelt bruges i fremtiden. Naturligvis kan det være vanskeligt at fastslå, hvor skillelinjen mellem et nationalt parti og den europæiske bevægelse principielt har ligget – og jeg peger som sagt ikke fingre. Jeg kan i virkeligheden bare tage et par eksempler fra de seneste år, som alle har været omtalt i medierne.

Bl.a. er der et parti, der i sit eget medlemsblad er så heldig at have sin egen EU-gruppe som fast sponsor. Der er også et parti, der for EU-penge lavede en video om flygtninge, der intet havde med EU at gøre. Der er også et parti, der under Folkemødet afholdt EU-møder, der viste sig at handle om licens og offentlige ydelser. Alt det og meget mere kan man jo se på, hvis man er interesseret i at finde grænsen mellem et europæisk og et nationalt parti – og derfor har jeg et forslag: Kunne det måske være en idé at se de nuværende regler igennem og måske give dem et serviceeftersyn, der forhåbentlig kan bringe større klarhed over, hvordan offentlige støttemidler bruges? Jeg synes, at idéen er værd at undersøge. Men nok om det.

Jeg behøver næppe at nævne, at sagen har haft store menneskelige konsekvenser for hr. Morten Messerschmidt, og at den selvsagt har haft store konsekvenser for Dansk Folkeparti. Sagen skulle være startet allerede i sidste uge ved retten på Frederiksberg. Vi har i Dansk Folkeparti haft en dyb bekymring for, om man ville kunne nå at behandle sagen på de retsdage, der er afsat, nu hvor immuniteten først kan ophæves i dag. Vi havde gerne set, at Folketinget havde forholdt sig til hr. Morten Messerschmidts immunitet allerede i sidste uge, men det var desværre ikke muligt.

Når jeg siger, at sagen skulle være startet i sidste uge, er det jo også en grov omskrivning af virkeligheden. Reelt skulle sagen jo have været afsluttet for længst, men en inhabil byretsdommer betyder, at sagen nu skal starte forfra. En sag, der oprindelig startede som en grædemur af beskyldninger og endte med at være en diskussion om en underskrift og delfinansiering af et EU-seminar, har nu simret i årevis. Behøver jeg sige, hvor dødhamrende frustrerende hele det her cirkus har været for os alle sammen, og nok særlig for hr. Morten Messerschmidt, der har skullet bære det? Det bliver godt at få afsluttet.

Vi håber derfor, at sagen nu kan gennemføres efter tidsplanen, og at retten på Frederiksberg vil se på den tidsmæssige situation med velvillighed, så vi kan komme i gang og forhåbentlig få det afsluttet før jul. Selv skal jeg jo ligesom andre medlemmer af det her Folketing vidne i sagen, og jeg håber, at det kan bringe afklaring og indsigt. Og jeg håber, at folk med dårlig hukommelse den her gang måske husker noget af det, de mente at have glemt sidst. Ellers er det jo godt, at der mig bekendt er en hel del nyt materiale i sagen, der måske kan kaste lidt mere lys over tingene.

Sluttelig vil jeg opfordre Folketinget til at følge indstillingen fra Udvalget for Forretningsordenen og ophæve hr. Morten Messerschmidts immunitet. Tak for opmærksomheden, tak for ordet.

Kl. 13:09

Formanden (Søren Gade):

Tak for det. Ønsker andre at udtale sig?

Da det ikke er tilfældet, går vi til afstemning.

Kl. 13:09

Afstemning

Formanden (Søren Gade):

Der stemmes om forslagets endelige vedtagelse, og der kan stemmes.

Afstemningen slutter.

[For stemte 104 (S, V, M, SF, DD, LA, KF, EL, RV, ALT, NB, DF og Mette Thiesen (UFG)), imod stemte 0, hverken for eller imod stemte 0].

Forslaget til folketingsbeslutning er enstemmigt vedtaget, og justitsministeren vil nu blive underrettet om dette.

Kl. 13:09

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes tirsdag den 29. november 2022, kl. 13.00.

Jeg henviser til den dagsorden, der vil fremgå af Folketingets hjemmeside. Og jeg skal i øvrigt henvise til ugeplanen, der også vil fremgå af Folketingets hjemmeside.

Mødet er hævet. (Kl. 13:10).


36. møde

Tirsdag den 21. marts 2023 kl. 13.00

Dagsorden

1) Spørgsmål om meddelelse af orlov til og indkaldelse af stedfortrædere for medlem af Folketinget Christoffer Aagaard Melson (V) og  medlem af Folketinget Christina Olumeko (ALT).

2) Indstilling fra Udvalget til Valgs Prøvelse:

Godkendelse af stedfortrædere som midlertidige medlemmer af Folketinget for Christoffer Aagaard Melson (V) og Christina Olumeko (ALT).

3) 2. behandling af lovforslag nr. L 55:

Forslag til lov om ændring af sundhedsloven og lov om social service. (Bemyndigelse til at indføre lavere medicintilskudsgrænser i 2023 m.v.).

Af indenrigs- og sundhedsministeren (Sophie Løhde).

(Fremsættelse 14.03.2023. 1. behandling 15.03.2023. Betænkning 16.03.2023. Ændringsforslag nr. 1 af 20.03.2023 uden for betænkningen af indenrigs- og sundhedsministeren (Sophie Løhde))).

4) 2. behandling af lovforslag nr. L 15:

Forslag til lov om ændring af lov om afgift af naturgas og bygas m.v., lov om afgift af stenkul, brunkul og koks m.v., lov om energiafgift af mineralolieprodukter m.v., lov om afgift af bekæmpelsesmidler og forskellige andre love. (Forhøjelse af energiafgiften på fossile brændsler for erhverv efter »Aftale om Grøn skattereform« af 8. december 2020 og omlægning af pesticidafgiften efter »Politisk aftale om sprøjtemiddelstrategi 2022-2026« m.v.).

Af skatteministeren (Jeppe Bruus).

(Fremsættelse 25.01.2023. 1. behandling 07.02.2023. Betænkning 15.03.2023).

5) 2. behandling af lovforslag nr. L 16:

Forslag til lov om ændring af lov om inddrivelse af gæld til det offentlige, kildeskatteloven, skatteindberetningsloven, lov om fuldbyrdelse af straf m.v. og lov om Den Internationale Straffedomstol og om ophævelse af lov om Det Fælles Lønindeholdelsesregister. (Styrkelse af inddrivelsen med henblik på at nedbringe danskernes gæld til det offentlige).

Af skatteministeren (Jeppe Bruus).

(Fremsættelse 25.01.2023. 1. behandling 01.02.2023. Betænkning 15.03.2023).

6) 2. behandling af lovforslag nr. L 17:

Forslag til lov om gennemførelse af dobbeltbeskatningsoverenskomst og tilhørende protokol mellem Kongeriget Danmark og Den Franske Republik.

Af skatteministeren (Jeppe Bruus).

(Fremsættelse 25.01.2023. 1. behandling 07.02.2023. Betænkning 15.03.2023).

7) 2. behandling af lovforslag nr. L 27:

Forslag til lov om ændring af lov om ændring af lov om folkeskolen, lov om friskoler og private grundskoler m.v., lov om social service og lov om en børne- og ungeydelse. (Udskydelse af revisionsbestemmelse).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 16.03.2023).

8) 2. behandling af lovforslag nr. L 28:

Forslag til lov om ændring af lov om erhvervsuddannelser. (Permanentgørelse af Team Danmark-ordning).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 16.03.2023).

9) 2. behandling af lovforslag nr. L 43:

Forslag til lov om ændring af lov om Arbejdsgivernes Uddannelsesbidrag og lov om erhvervsuddannelser. (Indførelse af refusion af arbejdsgiveres udgifter til pensionsbidrag, justering af fleksibelt uddannelsesbidrag og aktivitetsafhængigt VEU-bidrag for 2023 m.v.).

Af børne- og undervisningsministeren (Mattias Tesfaye).

(Fremsættelse 09.02.2023. 1. behandling 22.02.2023. Betænkning 16.03.2023).

10) 2. behandling af lovforslag nr. L 44:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Etablering af mulighed for organisatorisk adskillelse af Europaskolen fra Sankt Annæ Gymnasium og mulighed for fastlæggelse af kapacitetsloft på Europaskolen m.v.).

Af børne- og undervisningsministeren (Mattias Tesfaye).

(Fremsættelse 09.02.2023. 1. behandling 22.02.2023. Betænkning 16.03.2023).

11) 2. behandling af lovforslag nr. L 41:

Forslag til lov om etablering af statsgaranti på lån til udskiftning af olie- eller gasfyr med en anden opvarmningskilde i landdistriktsområder uden for fjernvarmenettet.

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 16.03.2023).

12) 2. behandling af lovforslag nr. L 23:

Forslag til lov om ændring af lov om fremme af vedvarende energi. (Investeringsstøtte til forsøgsvindmøller, udbud af støtte til anvendelse af kemiske brændstoffer eller produkter fra elektricitet (power-to-x), anvendelsesområdet for VE-ordningerne, tilsyn med elproducerende anlæg på havet og adgang til negativt pristillæg).

Af klima-, energi- og forsyningsministeren (Lars Aagaard).

(Fremsættelse 25.01.2023. 1. behandling 07.02.2023. Betænkning 16.03.2023).

13) 2. behandling af lovforslag nr. L 25:

Forslag til lov om tillægsbevilling for finansåret 2022.

Af finansministeren (Nicolai Wammen).

(Fremsættelse 31.01.2023. 1. behandling 07.02.2023. Betænkning 16.02.2023).

14) 2. behandling af lovforslag nr. L 33:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 02.02.2023. 1. behandling 09.02.2023. Betænkning 15.03.2023).

15) 2. behandling af lovforslag nr. L 45:

Forslag til lov om ændring af udlændingeloven. (Indberetning i Schengeninformationssystemet (SIS) af tredjelandsstatsborgere, som er genstand for en afgørelse om tilbagesendelse, og bemyndigelse til udlændinge- og integrationsministeren til at fastsætte regler om udlændingemyndighedernes kompetence til at foretage indberetninger og forestå konsultationer i medfør af SIS-forordningen og SIS-tilbagesendelsesforordningen).

Af udlændinge- og integrationsministeren (Kaare Dybvad Bek).

(Fremsættelse 09.02.2023. 1. behandling 21.02.2023. Betænkning 14.03.2023. Omtrykt).

16) 2. behandling af lovforslag nr. L 46:

Forslag til lov om ændring af udlændingeloven. (Styrket international rekruttering).

Af udlændinge- og integrationsministeren (Kaare Dybvad Bek).

(Fremsættelse 09.02.2023. 1. behandling 21.02.2023. Betænkning 14.03.2023. Ændringsforslag nr. 7 af 20.03.2023 uden for betænkningen af udlændinge- og integrationsministeren (Kaare Dybvad Bek)).

17) 2. behandling af lovforslag nr. L 31:

Forslag til lov om ændring af lov om ligebehandling af mænd og kvinder med hensyn til beskæftigelse m.v., lov om arbejdsmiljø og lov om erhvervsuddannelser. (Udmøntning af »Trepartsaftale om initiativer til at modgå seksuel chikane på arbejdspladser« og forlængelse af hjemmel til smileyordningen).

Af beskæftigelsesministeren (Ane Halsboe-Jørgensen).

(Fremsættelse 01.02.2023. 1. behandling 23.02.2023. Betænkning 15.03.2023).

18) 1. behandling af lovforslag nr. L 56:

Forslag til lov om ændring af sundhedsloven. (Udvidelse af fristen for retten til udvidet frit sygehusvalg i forbindelse med somatisk behandling).

Af indenrigs- og sundhedsministeren (Sophie Løhde).

(Fremsættelse 15.03.2023).

19) 1. behandling af beslutningsforslag nr. B 28:

Forslag til folketingsbeslutning om åbenhed om privat partistøtte.

Af Pelle Dragsted (EL) m.fl.

(Fremsættelse 08.02.2023).

20) 1. behandling af beslutningsforslag nr. B 22:

Forslag til folketingsbeslutning om indtægtsregulering af bøder.

Af Karina Lorentzen Dehnhardt (SF) m.fl.

(Fremsættelse 31.01.2023).

21) 1. behandling af beslutningsforslag nr. B 27:

Forslag til folketingsbeslutning om selvstændig kriminalisering af internationale forbrydelser i dansk ret, herunder tortur, krigsforbrydelser og forbrydelser mod menneskeheden.

Af Karina Lorentzen Dehnhardt (SF) og Anne Valentina Berthelsen (SF).

(Fremsættelse 08.02.2023).

22) 1. behandling af beslutningsforslag nr. B 6:

Forslag til folketingsbeslutning om ligestilling af mandlige ofre for partnervold.

Af Kim Edberg Andersen (NB) m.fl.

(Fremsættelse 08.12.2022).

23) 1. behandling af beslutningsforslag nr. B 17:

Forslag til folketingsbeslutning om at sætte gasledningen til Lolland-Falster i bero.

Af Søren Egge Rasmussen (EL), Samira Nawa (RV) og Theresa Scavenius (ALT) m.fl.

(Fremsættelse 17.01.2023).

Kl. 12:59

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelse:

Lisbeth Bech-Nielsen (SF), Charlotte Munch (DD), Sólbjørg Jakobsen (LA), Mette Abildgaard (KF), Victoria Velasquez (EL), Katrine Robsøe (RV), Mette Thiesen (DF), Helene Liliendahl Brydensholt (ALT) og Kim Edberg Andersen (NB):

Beslutningsforslag nr. B 110 (Forslag til folketingsbeslutning om 26 ugers udvidet barsel til tvillingefamilier).

Titlen på den anmeldte sag vil fremgå af www.folketingstidende.dk (jf. ovenfor).

Det første punkt på dagsordenen er:

1) Spørgsmål om meddelelse af orlov til og indkaldelse af stedfortrædere for medlem af Folketinget Christoffer Aagaard Melson (V) og  medlem af Folketinget Christina Olumeko (ALT).

Kl. 13:00

Formanden (Søren Gade):

Christoffer Aagaard Melson (V) har søgt om orlov fra den 25. marts 2023, jf. forretningsordenens § 41, stk. 4, mens Christina Olumeko (ALT) har søgt om orlov fra den 25. marts 2023, jf. forretningsordenens § 41, stk. 3, litra c.

Hvis ingen gør indsigelse, vil jeg betragte det som vedtaget, at der meddeles orlov som ansøgt, og at stedfortræderne indkaldes som midlertidige medlemmer.

Det er vedtaget.

Det næste punkt på dagsordenen er:

2) Indstilling fra Udvalget til Valgs Prøvelse:

Godkendelse af stedfortrædere som midlertidige medlemmer af Folketinget for Christoffer Aagaard Melson (V) og Christina Olumeko (ALT).

Kl. 13:01

Formanden (Søren Gade):

Fra Udvalget til Valgs Prøvelse har jeg modtaget indstilling om, at 1. stedfortræder for Venstre i Sydjyllands Storkreds, Eva Kjer Hansen, godkendes som midlertidigt medlem af Folketinget fra og med den 25. marts 2023 i anledning af Christoffer Aagaard Melsons orlov.

Jeg har endvidere modtaget indstilling om, at 1. stedfortræder for Alternativet i Københavns Storkreds, Noah Sturis, godkendes som midlertidigt medlem af Folketinget fra og med den 28. marts 2023 i anledning af Christina Olumekos orlov.

Er der nogen, der ønsker ordet?

Da det ikke er tilfældet, går vi til afstemning.

Kl. 13:01

Afstemning

Formanden (Søren Gade):

Der stemmes om udvalgets indstilling, og afstemningen starter.

Afstemningen stopper.

For stemte 110 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Udvalgets indstilling er enstemmigt vedtaget.

Det næste punkt på dagsordenen er:

3) 2. behandling af lovforslag nr. L 55:

Forslag til lov om ændring af sundhedsloven og lov om social service. (Bemyndigelse til at indføre lavere medicintilskudsgrænser i 2023 m.v.).

Af indenrigs- og sundhedsministeren (Sophie Løhde).

(Fremsættelse 14.03.2023. 1. behandling 15.03.2023. Betænkning 16.03.2023. Ændringsforslag nr. 1 af 20.03.2023 uden for betænkningen af indenrigs- og sundhedsministeren (Sophie Løhde))).

Kl. 13:02

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:02

Formanden (Søren Gade):

Hvis ikke afstemning begæres, betragter jeg ændringsforslag nr. 1 uden for betænkningen af indenrigs- og sundhedsministeren som vedtaget.

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 2. behandling af lovforslag nr. L 15:

Forslag til lov om ændring af lov om afgift af naturgas og bygas m.v., lov om afgift af stenkul, brunkul og koks m.v., lov om energiafgift af mineralolieprodukter m.v., lov om afgift af bekæmpelsesmidler og forskellige andre love. (Forhøjelse af energiafgiften på fossile brændsler for erhverv efter »Aftale om Grøn skattereform« af 8. december 2020 og omlægning af pesticidafgiften efter »Politisk aftale om sprøjtemiddelstrategi 2022-2026« m.v.).

Af skatteministeren (Jeppe Bruus).

(Fremsættelse 25.01.2023. 1. behandling 07.02.2023. Betænkning 15.03.2023).

Kl. 13:03

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:03

Afstemning

Formanden (Søren Gade):

Ønskes afstemning om ændringsforslag nr. 1, tiltrådt af udvalget, om, at lovforslaget deles i to lovforslag?

[A. Forslag til lov om ændring af lov om afgift af naturgas og bygas m.v., lov om afgift af stenkul, brunkul og koks m.v., lov om energiafgift af mineralolieprodukter m.v. og forskellige andre love. (Forhøjelse af energiafgiften på fossile brændsler for erhverv efter »Aftale om Grøn skattereform« af 8. december 2020 m.v.)

B. Forslag til lov om ændring af lov om afgift af bekæmpelsesmidler. (Omlægning af pesticidafgiften efter »Politisk aftale om sprøjtemiddelstrategi 2022-2026«)].

Delingen af lovforslaget er vedtaget.

Der stemmes om det under A nævnte lovforslag.

Ønskes afstemning om ændringsforslag nr. 2-5, tiltrådt af et flertal (udvalget med undtagelse af Nye Borgerlige)?

De er vedtaget.

Der stemmes herefter om det under B nævnte lovforslag.

Ønskes afstemning om ændringsforslag nr. 6 og 7, tiltrådt af et flertal (udvalget med undtagelse af Nye Borgerlige)?

De er vedtaget.

Jeg foreslår, at lovforslagene går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 2. behandling af lovforslag nr. L 16:

Forslag til lov om ændring af lov om inddrivelse af gæld til det offentlige, kildeskatteloven, skatteindberetningsloven, lov om fuldbyrdelse af straf m.v. og lov om Den Internationale Straffedomstol og om ophævelse af lov om Det Fælles Lønindeholdelsesregister. (Styrkelse af inddrivelsen med henblik på at nedbringe danskernes gæld til det offentlige).

Af skatteministeren (Jeppe Bruus).

(Fremsættelse 25.01.2023. 1. behandling 01.02.2023. Betænkning 15.03.2023).

Kl. 13:04

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:05

Afstemning

Formanden (Søren Gade):

Ønskes afstemning om ændringsforslag nr. 1 og 2, tiltrådt af et flertal (udvalget med undtagelse af EL og NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 2. behandling af lovforslag nr. L 17:

Forslag til lov om gennemførelse af dobbeltbeskatningsoverenskomst og tilhørende protokol mellem Kongeriget Danmark og Den Franske Republik.

Af skatteministeren (Jeppe Bruus).

(Fremsættelse 25.01.2023. 1. behandling 07.02.2023. Betænkning 15.03.2023).

Kl. 13:05

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 2. behandling af lovforslag nr. L 27:

Forslag til lov om ændring af lov om ændring af lov om folkeskolen, lov om friskoler og private grundskoler m.v., lov om social service og lov om en børne- og ungeydelse. (Udskydelse af revisionsbestemmelse).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 16.03.2023).

Kl. 13:06

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 2. behandling af lovforslag nr. L 28:

Forslag til lov om ændring af lov om erhvervsuddannelser. (Permanentgørelse af Team Danmark-ordning).

Af børne- og undervisningsministeren (Mattias Tesfaye).

(Fremsættelse 26.01.2023. 1. behandling 31.01.2023. Betænkning 16.03.2023).

Kl. 13:06

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

9) 2. behandling af lovforslag nr. L 43:

Forslag til lov om ændring af lov om Arbejdsgivernes Uddannelsesbidrag og lov om erhvervsuddannelser. (Indførelse af refusion af arbejdsgiveres udgifter til pensionsbidrag, justering af fleksibelt uddannelsesbidrag og aktivitetsafhængigt VEU-bidrag for 2023 m.v.).

Af børne- og undervisningsministeren (Mattias Tesfaye).

(Fremsættelse 09.02.2023. 1. behandling 22.02.2023. Betænkning 16.03.2023).

Kl. 13:06

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 2. behandling af lovforslag nr. L 44:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Etablering af mulighed for organisatorisk adskillelse af Europaskolen fra Sankt Annæ Gymnasium og mulighed for fastlæggelse af kapacitetsloft på Europaskolen m.v.).

Af børne- og undervisningsministeren (Mattias Tesfaye).

(Fremsættelse 09.02.2023. 1. behandling 22.02.2023. Betænkning 16.03.2023).

Kl. 13:07

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

11) 2. behandling af lovforslag nr. L 41:

Forslag til lov om etablering af statsgaranti på lån til udskiftning af olie- eller gasfyr med en anden opvarmningskilde i landdistriktsområder uden for fjernvarmenettet.

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 16.03.2023).

Kl. 13:07

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

12) 2. behandling af lovforslag nr. L 23:

Forslag til lov om ændring af lov om fremme af vedvarende energi. (Investeringsstøtte til forsøgsvindmøller, udbud af støtte til anvendelse af kemiske brændstoffer eller produkter fra elektricitet (power-to-x), anvendelsesområdet for VE-ordningerne, tilsyn med elproducerende anlæg på havet og adgang til negativt pristillæg).

Af klima-, energi- og forsyningsministeren (Lars Aagaard).

(Fremsættelse 25.01.2023. 1. behandling 07.02.2023. Betænkning 16.03.2023).

Kl. 13:08

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:08

Afstemning

Formanden (Søren Gade):

Ønskes afstemning om ændringsforslag nr. 1 og 2, tiltrådt af et flertal (udvalget med undtagelse af NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

13) 2. behandling af lovforslag nr. L 25:

Forslag til lov om tillægsbevilling for finansåret 2022.

Af finansministeren (Nicolai Wammen).

(Fremsættelse 31.01.2023. 1. behandling 07.02.2023. Betænkning 16.02.2023).

Kl. 13:09

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

14) 2. behandling af lovforslag nr. L 33:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 02.02.2023. 1. behandling 09.02.2023. Betænkning 15.03.2023).

Kl. 13:09

Forhandling

Formanden (Søren Gade):

Der er stillet ændringsforslag. Ønsker nogen at udtale sig? Jeg giver ordet til hr. Mikkel Bjørn, Dansk Folkeparti.

Kl. 13:10

(Ordfører)

Mikkel Bjørn (DF):

Tak for det, formand. Vi andenbehandler i dag forslag til lov om indfødsrets meddelelse, nemlig L 33, hvor vi med et enkelt lovforslag tildeler statsborgerskab til adskillige hundrede mennesker – mennesker, som får statsborgerskab, helt uden at vi får nogen form for indsigt i, om de mennesker for alvor har taget dansk kultur til sig, om de for alvor taler det danske sprog, eller om de forstår danske normer, traditioner og sædvaner. Vi ved det ikke, for vi har ikke mødt de her mennesker; vi har ikke haft samtaler med dem. Det eneste, der er sket, er, at de ansøgninger, hvor der er søgt om dispensation fra de objektive regler, er blevet behandlet i Indfødsretsudvalget, og alle de mange hundrede andre er bare kommet direkte på lovforslaget.

Foruden de over tusind mennesker, der tildeles statsborgerskab på det her lovforslag, er der også, uden at de fremgår af lovforslaget, flere hundrede bipersoner på lovforslaget. Ja, faktisk er der en enkelt person med hele 11 bipersoner, som får statsborgerskab, når et flertal i Folketinget stemmer for det her lovforslag. For det er der jo tradition for at man gør til trods for de konsekvenser, som helt almindelige danskere på daglig basis oplever, med mennesker, som har fået dansk statsborgerskab og siden hen begår kriminalitet og ikke kan udvises, fordi vi har givet dem statsborgerskab. Vi har også givet deres børn statsborgerskab som bipersoner på de lovforslag, vi gang på gang stemmer igennem. Det er en dybt uansvarlig praksis, og den kan vi i Dansk Folkeparti ikke på nogen som helst måde bakke op om.

Derfor har vi også stillet konkrete ændringsforslag om at tage konkrete personer af lovforslaget, så Folketinget som minimum får mulighed for at tage stilling til de mest absurde eksempler på personer, der på ingen måde har fortjent et dansk statsborgerskab. Vi så selvfølgelig helst, at der var mange flere mennesker, der blev taget af, men det her er de mest absurde eksempler, og derfor håber jeg selvfølgelig, at der kan findes opbakning til, at de personer, som vi har stillet ændringsforslag om skal tages af lovforslaget, bliver taget af, og ligeledes, at de personer, som regeringen har stillet ændringsforslag om skal tages af, også tages af. Og jeg vil gerne kvittere for, at regeringen i hvert fald til en vis grad har lyttet til vores bekymringer på det her område. Tak for ordet.

Kl. 13:12

Formanden (Søren Gade):

Der er lige en enkelt kort bemærkning. Hr. Peder Hvelplund, Enhedslisten.

Kl. 13:12

Peder Hvelplund (EL):

Tak for det. Først og fremmest synes jeg, at det er et usympatisk ændringsforslag, som Dansk Folkeparti kommer med her, og jeg vil også gerne understrege det dybt betænkelige i, at Dansk Folkeparti ønsker, at konkret sagsbehandling skal foregå hernede i Folketingssalen – altså at vi skal sidde og tage stilling til enkeltsager, sager, som er personhenførbare. Jeg synes, det er en ret usmagelig praksis.

Og så vil jeg bare godt lige bede ordføreren om at bekræfte, at de borgere efter en lang, besværlig proces fyldt med bureaukratiske benspænd jo rent faktisk lever op til kriterier om, at man kan tale dansk, at man har bestået en indfødsretsprøve, at man har været selvforsørgende i 3½ ud af de seneste 4 år, og at man ikke har begået nogen som helst form for kriminalitet, og bekræfte, at der i øvrigt er et hav af sager, hvis vi skulle begynde at behandle enkeltsager, hvor man kan sige, at folk, der lever op til alle kriterier, permanent er udelukket fra statsborgerskab, fordi de har begået en dumhed meget tidligt i deres liv. Så jeg skal bare bede ordføreren bekræfte, at de kriterier findes.

Kl. 13:13

Formanden (Søren Gade):

Ordføreren.

Kl. 13:13

Mikkel Bjørn (DF):

Ja, jeg kan bekræfte over for ordføreren, at kriterierne findes, men nej, jeg kan ikke bekræfte over for ordføreren, at alle de personer, som med det her lovforslag får statsborgerskab, rent faktisk lever op til de objektive kriterier, fordi der er et Indfødsretsudvalg, som bl.a. kan give dispensationer, men mindst lige så meget også, fordi der er adskillige hundrede bipersoner på det her lovforslag, som ikke nødvendigvis skal leve op til de objektive kriterier. Der kan være kriminelle som bipersoner på det lovforslag, og vi stemmer dem igennem her i Folketingssalen, uden at vi overhovedet ved det. Altså, det er i virkeligheden det, der er dybt uansvarligt i den her praksis.

Så vil jeg bare sige i forhold til det personhenførbare, at alle personer, der bliver stemt igennem til et statsborgerskab her i Folketingssalen, jo er personhenførbare i den forstand, at deres navn står på lovforslaget. Så jeg synes, at hvis man som gæst her i landet – ligesom hvis man er gæst hjemme hos mig eller hos hr. Peder Hvelplund – rent ud sagt ser højt og flot på den gave, man har fået ved at få lov at være her, og går ud og begår kriminalitet, truer mennesker, overfalder dem eller noget andet, så har man ikke fortjent et statsborgerskab, og hvis man søger det, har man fortjent, at den sag bliver taget op her i salen.

Kl. 13:15

Formanden (Søren Gade):

Hr. Peder Hvelplund for en anden kort bemærkning.

Kl. 13:15

Peder Hvelplund (EL):

Jeg vil bare understrege, at de borgere, der søger statsborgerskab her, har levet op til de ufattelige og efter min opfattelse helt urimelige krav, man stiller til at opnå statsborgerskab i dag, og at når vi taler om, om sager er personhenførbare, så er det jo, fordi Dansk Folkeparti her vælger at pille nogle borgere ud af det her lovforslag og gøre dem til genstand for en drøftelse her i Folketingssalen, og det synes jeg er en usmagelig praksis.

Kl. 13:15

Formanden (Søren Gade):

Ordføreren.

Kl. 13:15

Mikkel Bjørn (DF):

Det er bare ikke korrekt. Der er en mand på det her lovforslag, der er dømt for trusler, og der er adskillige hundrede bipersoner, som vi ikke aner om lever op til de objektive kriterier. Så det er bare ikke korrekt, hvad ordføreren siger, og derfor stemmer vi i Dansk Folkeparti imod.

Kl. 13:15

Formanden (Søren Gade):

Hr. Jan E. Jørgensen.

Kl. 13:15

Jan E. Jørgensen (V):

Det er jo fint nok, at vi kan være uenige om politikken, men jeg synes bare ikke, det er rimeligt, at vi er uenige om, hvad det er for nogle regler. For det første er en biperson jo et barn. Altså, det er jo nok det, man vil kalde det ude på gaden og ikke herinde. Det er børn under 18 år, der tilhører den, der får statsborgerskab, og man får kun dansk statsborgerskab, hvis man ikke er sigtet for eller har begået kriminalitet, der udelukker statsborgerskab eller giver karenstid. Kan ordføreren ikke bekræfte, at det forholder sig sådan, for det var noget lidt andet, ordføreren fik sagt lige før?

Kl. 13:16

Formanden (Søren Gade):

Ordføreren.

Kl. 13:16

Mikkel Bjørn (DF):

Vi kan se, hr. Jan E. Jørgensen, personer på det her lovforslag, som ikke lever op til de objektive kriterier, og som har begået kriminalitet og alligevel får indfødsret, når vi stemmer lovforslaget igennem her i Folketingssalen. Det er den praksis, jeg grundlæggende synes er dybt uansvarlig, og det er den praksis, vi synes skal ændres. Og derfor har vi stillet ændringsforslag, hvor vi opfordrer til, at specifikke personer bliver taget af det her lovforslag, sådan at som minimum de mest absurde sager ikke skal komme de danske borgere til skade.

Kl. 13:16

Formanden (Søren Gade):

Hr. Jan E. Jørgensen.

Kl. 13:16

Jan E. Jørgensen (V):

Kan vi ikke blive enige om, at hvis en biperson, et barn under 18 år, har begået kriminalitet af en karakter, som gør, at man efter de objektive kriterier ikke får statsborgerskab, så er vedkommende i udgangspunktet udelukket fra at få dansk statsborgerskab? Det er sådan set sådan, reglerne er. Jeg står sådan set bare og læser op fra Udlændinge- og Integrationsministeriets hjemmeside. Det kan være, at de ikke har styr på reglerne, men det tror jeg trods alt de har.

Kl. 13:17

Formanden (Søren Gade):

Ordføreren.

Kl. 13:17

Mikkel Bjørn (DF):

Nej, det kan vi ikke blive enige om, hr. Jan E. Jørgensen, for hvis man er under den kriminelle lavalder, bliver man ikke taget af lovforslaget. Så det er bare ikke korrekt, hvad ordføreren siger.

Kl. 13:17

Formanden (Søren Gade):

Der er ikke flere indskrevet til korte bemærkninger, så vi siger tak til ordføreren.

Er der flere, der ønsker at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:17

Afstemning

Formanden (Søren Gade):

Ønskes afstemning om ændringsforslag nr. 1, tiltrådt af udvalget?

Det er vedtaget.

Der stemmes om ændringsforslag nr. 2 af et mindretal (DF). Afstemningen starter.

Afstemningen slutter.

For stemte 6 (DF, NB og 1 DD (ved en fejl)), imod stemte 101 (S, V, M, SF, DD, LA, KF, EL, RV og ALT), hverken for eller imod stemte 0.

Ændringsforslaget er forkastet.

Jeg betragter herefter ændringsforslag nr. 4, 6 og 7, stillet og tiltrådt af samme mindretal, som forkastet.

De er forkastet.

Der stemmes om ændringsforslag nr. 3 af et mindretal (DF), tiltrådt af et mindretal (KF). Afstemningen starter.

Afstemningen slutter.

For stemte 19 (DD, KF, DF og NB), imod stemte 90 (S, V, M, SF, LA, EL, RV og ALT), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 5 og 8, tiltrådt af udvalget?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Jeg fjerner nu A'et på uret. Så har man 1 minut til at gå ud af salen, og så fortsætter vi forhandlingerne.

Det næste punkt på dagsordenen er:

15) 2. behandling af lovforslag nr. L 45:

Forslag til lov om ændring af udlændingeloven. (Indberetning i Schengeninformationssystemet (SIS) af tredjelandsstatsborgere, som er genstand for en afgørelse om tilbagesendelse, og bemyndigelse til udlændinge- og integrationsministeren til at fastsætte regler om udlændingemyndighedernes kompetence til at foretage indberetninger og forestå konsultationer i medfør af SIS-forordningen og SIS-tilbagesendelsesforordningen).

Af udlændinge- og integrationsministeren (Kaare Dybvad Bek).

(Fremsættelse 09.02.2023. 1. behandling 21.02.2023. Betænkning 14.03.2023. Omtrykt).

Kl. 13:20

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:21

Afstemning

Formanden (Søren Gade):

Ønskes afstemning om ændringsforslag nr. 1-4, tiltrådt af et flertal (S, V, SF, M, DD, LA, KF, RV og DF)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

16) 2. behandling af lovforslag nr. L 46:

Forslag til lov om ændring af udlændingeloven. (Styrket international rekruttering).

Af udlændinge- og integrationsministeren (Kaare Dybvad Bek).

(Fremsættelse 09.02.2023. 1. behandling 21.02.2023. Betænkning 14.03.2023. Ændringsforslag nr. 7 af 20.03.2023 uden for betænkningen af udlændinge- og integrationsministeren (Kaare Dybvad Bek)).

Kl. 13:21

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:21

Afstemning

Formanden (Søren Gade):

Ønskes afstemning om ændringsforslag nr. 1-5, tiltrådt af et flertal (S, V, SF, M, DD, LA, KF, RV, EL og ALT), om ændringsforslag nr. 7 uden for betænkningen af udlændinge- og integrationsministeren eller om ændringsforslag nr. 6, tiltrådt af et flertal (S, V, SF, M, DD, LA, KF, RV, EL og ALT)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

17) 2. behandling af lovforslag nr. L 31:

Forslag til lov om ændring af lov om ligebehandling af mænd og kvinder med hensyn til beskæftigelse m.v., lov om arbejdsmiljø og lov om erhvervsuddannelser. (Udmøntning af »Trepartsaftale om initiativer til at modgå seksuel chikane på arbejdspladser« og forlængelse af hjemmel til smileyordningen).

Af beskæftigelsesministeren (Ane Halsboe-Jørgensen).

(Fremsættelse 01.02.2023. 1. behandling 23.02.2023. Betænkning 15.03.2023).

Kl. 13:22

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

18) 1. behandling af lovforslag nr. L 56:

Forslag til lov om ændring af sundhedsloven. (Udvidelse af fristen for retten til udvidet frit sygehusvalg i forbindelse med somatisk behandling).

Af indenrigs- og sundhedsministeren (Sophie Løhde).

(Fremsættelse 15.03.2023).

Kl. 13:22

Forhandling

Formanden (Søren Gade):

Forhandlingen er åbnet, og første ordfører er hr. Flemming Møller Mortensen fra Socialdemokratiet.

Kl. 13:23

(Ordfører)

Flemming Møller Mortensen (S):

Tak, formand. Det her lovforslag drejer sig om behandlingsgaranti – det er noget, der faktisk har mange ord. Det, der jo skete for 3 år siden, da Danmark og resten af verden blev ramt af corona, var virkelig noget, der satte aftryk. Det trak store veksler på ikke blot det danske sundhedsvæsen, men sundhedsvæsenerne rundtomkring i verden.

Siden da har det danske sundhedsvæsen som helhed været alvorligt udfordret. Der er lange ventelister; der er mange udskudte operationer; der er rigtig stor travlhed på mange afdelinger og i særdeleshed på akutmodtagelserne; og der er problemer med at finde nok kvalificeret personale. Det går hårdt ud over patienterne, som må vente længere tid på operation, end godt er, og det går ud over medarbejderne, som gennem meget lang tid har oplevet et rigtig stort arbejdspres på grund af pukler af patienter.

Fra regeringspartiernes side har vi indgået en aftale med Danske Regioner i sidste måned, en aftale om en akutpakke, hvor der er en hel række af konkrete elementer, som skal være med til at skabe mere aktivitet i sundhedsvæsenet de kommende år. Der er tale om midlertidige tillæg og honorering af ekstra vagter; der er bedre brug af personalegrupper; mere patientnært arbejde; der skal nedsættes en taskforce i forhold til udenlandsk arbejdskraft; og der er lavet en midlertidig afskaffelse af modregning i efterløn – og meget, meget mere. Målet er samlet set, at ventetiderne på de danske hospitaler inden udgangen af 2024 er tilbage på niveauet, som de var på, før coronaen ramte vores land.

Som en del af akutpakken indgår det også, at vi laver en midlertidig forlængelse af retten til frit sygehusvalg, når det gælder behandling af somatisk sygdom. Dermed er der altså ting, der er fritaget. Formålet er, at der skabes en bedre ramme, for at man lokalt kan prioritere de mest syge patienter først ud fra en lægefaglig vurdering. Det skal alt sammen være med til at understøtte en højere fleksibilitet i regionernes tilrettelæggelse af opgaverne i sygehusvæsenet, sådan at regionerne også får et nødvendigt rum til at lave de nødvendige prioriteringer. Kapacitetsudfordringerne på grund af behandlingsefterslæbet fra covid-19 er virkelig alvorligt for sundhedsvæsenet

Med lovforslaget her forlænges behandlingsretten fra de 30 dage, der er i dag, til 60 dage. Det vil ske fra 1. juni og frem til 31. december næste år, altså 2024. Ændringen vedrører som nævnt somatikken, og det vil sige, at behandlingsretten i psykiatrien fastholdes på de 30 dage. Det betyder også, at de helt særlige regler, der er, og som gør sig gældende i forhold til kræftbehandling og hjertesygdom, også fastholdes. Samtidig er det vigtigt at slå fast, at udredningsretten, altså den ramme, der er sat op, for at man får stillet sin diagnose, fastholdes på 30 dage, og det gælder både i psykiatri og i somatik.

Jeg vil gerne understrege fra socialdemokratisk side, at det her jo er et ekstraordinært skridt, og det tager vi, fordi vi nu laver en midlertidig forlængelse af behandlingsretten – men vi står også i en helt ekstraordinær situation. Det hører vi, det ser vi, og det får vi daglige vidnesbyrd om. Der er for lange ventelister, og der er et for stort pres på vores sundhedsvæsen. I den situation er det altså også rigtigt, at vi får understreget, at de mest syge patienter skal behandles først.

I en tid med begrænsede ressourcer må det også være sådan, at der må kunne prioriteres mellem ressourcerne, i forhold til hvor behovet er størst. Det er en ekstraordinær situation, men det er vigtigt at slå fast, at det her jo er lagt an som en midlertidig forlængelse. Socialdemokratiet synes, at det her er det rigtige at gøre, og derfor støtter vi naturligvis op om forslaget, som det ligger her. Tak, formand.

Kl. 13:27

Formanden (Søren Gade):

Tak for det. Der er et par korte bemærkninger, og jeg giver ordet til hr. Peder Hvelplund fra Enhedslisten. Værsgo.

Kl. 13:27

Peder Hvelplund (EL):

Tak for det, og tak til hr. Flemming Møller Mortensen for talen. Jeg synes, det er fornuftigt at høre, at Socialdemokraterne nu bakker op om at suspendere behandlingsgarantien, for det er jo fuldstændig rigtigt, at i et presset sundhedsvæsen – og i øvrigt i et sundhedsvæsen i det hele taget – er det afgørende, at den nødvendige prioritering, der foregår, sker ud fra sundhedsfaglige prioriteringer, frem for hvor der er kapacitet i det private, altså hvor det private finder det lukrativt at kunne levere ydelser.

Men jeg vil godt høre hr. Flemming Møller Mortensen om Socialdemokratiets holdning til behandlingsgarantien generelt, for behandlingsgaranti lyder som et dejligt udtryk og en dejlig rettighed, men patienter bliver jo ikke behandlet af garantier. De bliver jo konkret behandlet af personale.

Så jeg vil bare høre hr. Flemming Møller Mortensen, om det er Socialdemokratiets tilgang, at man permanent skal gøre behandlingsgarantien mere fleksibel, altså sikre, at man udvider den til 60 dage frem for 30 dage, som det har været tidligere.

Kl. 13:28

Formanden (Søren Gade):

Ordføreren.

Kl. 13:28

Flemming Møller Mortensen (S):

Tak til hr. Peder Hvelplund. Jeg forstår simpelt hen ikke, hvor ordføreren fik ordet suspendering fra. Det var i hvert fald ikke et, der fremgik af min ordførertale. Jeg udtrykte meget tydeligt, at det her var en midlertidig forlængelse, og jeg ridsede også tidsperioden op.

I Socialdemokratiet synes vi faktisk, at det er virkelig godt, at vi både har udredningsgarantien og behandlingsgarantien. Men som jeg har redegjort for her, bliver vi også nødt til at tage bestik af den situation, vi står i, og derfor er det helt rigtigt at lave den forlængelse, men en midlertidig forlængelse, som vi gør her.

Kl. 13:29

Formanden (Søren Gade):

Hr. Peder Hvelplund.

Kl. 13:29

Peder Hvelplund (EL):

Nå, men jeg er jo helt enig i, at det er nødvendigt at have udredningsgarantien. Men når nu ordføreren selv gør opmærksom på, at det er vigtigt at behandle de mest behandlingskrævende patienter først, og det netop er det, vi sikrer ved at gøre behandlingsgarantien differentieret, som man gør med det her forslag, hvorfor så ikke gøre det permanent? Altså, det er vel altid tilfældet, at det vigtigste er at behandle de mest behandlingskrævende patienter først.

Kl. 13:29

Formanden (Søren Gade):

Ordføreren.

Kl. 13:29

Flemming Møller Mortensen (S):

Vi har jo virkelig haft meget fine resultater, både af udredningsgarantien og behandlingsgarantien. Vi er i en situation, som i den grad må siges at være en situation, der er opstået på baggrund af coronapandemien. Man kan jo sige, det er force majeure. Vi lægger med vores akutpakke an til nu her at have mange initiativer, som er rettet mod at få puklen af patienter væk, så vi kommer tilbage på samme niveau, som vi var på før pandemien. Og der må jeg sige, at behandlingsgarantien er en fin ramme at sætte op, når kapaciteten modsvarer det, der er behovet; det er ikke tilfældet i dag.

Kl. 13:30

Formanden (Søren Gade):

Hr. Per Larsen, Det Konservative Folkeparti.

Kl. 13:30

Per Larsen (KF):

Tak for det, og tak til ordføreren for talen. Jeg har to spørgsmål. Det ene er, hvad det helt konkret er for nogle patienter, som man forhindres i at behandle i dag, i forhold til at vi har den 4-ugersbehandlingsgaranti. Er det dem, der er mest syge?

Det andet, jeg gerne vil spørge sundhedsordføreren om, er, om det her forslag skaber mere lighed i sundhed eller det skaber mere ulighed i sundhed.

Kl. 13:31

Formanden (Søren Gade):

Ordføreren.

Kl. 13:31

Flemming Møller Mortensen (S):

Mange tak for spørgsmålet, hr. Per Larsen. Hvilke patienter det er, beror jo fuldstændig på en lægefaglig vurdering af, hvilke patienter det er, man har, der står og venter på en operation derude. Så det bliver jo helt klart den lokale vurdering, og det er naturligvis helt afhængigt af, hvilke specialer man har med at gøre på sygehusene.

Med hensyn til spørgsmålet, om det her giver mere eller mindre lighed, er det den socialdemokratiske holdning, at begge garantierne, som jeg har nævnt her, bestemt er med til at sikre gode rammer og gode vilkår for patienterne. I Socialdemokratiet kæmper vi jo for en høj grad af lighed i vores sundhedsvæsen, og det er også derfor, vi går ind for et stærkt og et robust offentligt sundhedsvæsen. Men garantistillelsen er naturligvis en god ret at få for patienterne, og vi har set virkelig fine resultater med baggrund i den.

Kl. 13:31

Formanden (Søren Gade):

Hr. Per Larsen.

Kl. 13:31

Per Larsen (KF):

Det er fuldstændig rigtigt, at behandlingsgarantien har været et gode i forhold til at skabe lighed i sundhed. Der er det jo ikke bare et spørgsmål om, at man har pengepungen i orden, eller at man har en sundhedsforsikring og på den måde kan træde ud af køen, nej, der har alle fået ret til at kunne træde ud af køen og få finansieret deres behandling på et privathospital. Så derfor er det jo helt åbenlyst, at det her forslag tilgodeser dem, der har en sundhedsforsikring, og det er bl.a. noget af det, de praktiserende læger er ude at advare imod i dag, idet de siger, at det giver nogle forviklinger, som er uhensigtsmæssige, med hensyn til at man jo rent faktisk presser folk ud i absolut at skulle have en sundhedsforsikring eller måske betale det selv.

Kl. 13:32

Formanden (Søren Gade):

Ordføreren.

Kl. 13:32

Flemming Møller Mortensen (S):

Jeg forstår ikke rigtig spørgsmålet, for vi ændrer jo intet i forhold til udredningsgarantien. Det, ordføreren lægger op til her, om, at dem med private sundhedsforsikringer kommer foran i køen, har jo også noget rigtigt over sig, men i kraft af at vores udredningsret i det offentlige sundhedsvæsen kan fastholdes, og at der ikke ændres noget ved den, så er der en lighed i forhold til retten til at blive udredt inden for 30 dage.

Kl. 13:32

Formanden (Søren Gade):

Fru Kirsten Normann Andersen fra Socialistisk Folkeparti.

Kl. 13:33

Kirsten Normann Andersen (SF):

Tak for det. Og tak for talen. I den seneste tid har vi jo lyttet til rigtig mange kedelige historier om akutafdelinger, som har svært ved at nå at tage de patienter ind, som har brug for behandling, og så sent som i går hørte vi om eksempler på kræftpatienter, som ikke bliver behandlet i tide, og som dermed faktisk risikerer ikke at kunne behandles. Mener ordføreren, at det her forslag, hvor vi forlænger behandlingsgarantien med 30 dage, er tilstrækkeligt til at løse de meget alvorlige problemer, som vi oplever i øjeblikket?

Kl. 13:33

Formanden (Søren Gade):

Ordføreren.

Kl. 13:33

Flemming Møller Mortensen (S):

Mange tak til fru Kirsten Normann Andersen for et virkelig godt spørgsmål. Og jeg vil her gerne præcisere: Nej, det er det ikke, og det er også derfor, at regeringen jo har lagt op til, at der er mange elementer i akutpakken. Og akutpakken er kun akutpakken; der er jo også et langstrakt forløb. Jeg synes, det er en meget, meget ulykkelig situation, Danmark er kommet i, at vi mangler højt kvalificeret personale. Det kan være en enkelt faggruppe, som gør kæden svag, og som gør, at patienterne hobes op og står på ventelisterne. Her skal vi sætte alt ind.

Og det står også tydeligt i regeringsgrundlaget, at regeringen har et ekstremt stærkt fokus på det her. Og jeg plejer at bruge metaforen, at der er mange billeder, der går i stykker, hvis ikke vi formår lige nøjagtig at holde hånden under et stærkt og velfungerende offentligt sundhedsvæsen. Jeg er selv uddannet anæstesisygeplejerske, og den personalegruppe bliver fremhævet igen og igen. Det gjorde den desværre også i den meget ulykkelige situation, vi hørte om fra Aarhus Universitetshospital i forhold til de mest syge kræftpatienter. Og der må man blot sige, det er for sårbart, når man ikke har en bufferkapacitet inden for kernepersonale, eksempelvis i forhold til kræftbehandling. Det skal gøres anderledes og bedre.

Kl. 13:34

Formanden (Søren Gade):

Fru Kirsten Normann Andersen.

Kl. 13:34

Kirsten Normann Andersen (SF):

Tak for svaret. Det er nok lidt en lukket klub, hvad angår, hvad regeringen tænker i forhold til de mange gode initiativer, der skal løse det her. Det er i hvert fald meget lidt, der slipper ud, må man sige, til offentligheden. Det kan være, ordføreren kan løfte sløret for det. Når jeg kigger på de store initiativer, som vi har set, altså det, der er aftalt om, at privathospitaler eksempelvis skal varetage flere opgaver, så kan jeg da godt være bekymret for, om det i virkeligheden betyder, at vi flytter endnu flere af de anæstesisygeplejersker, som vi mangler, over i den private sektor og derfor kommer til at mangle dem til den akutte behandling på de offentlige sygehuse. Hvad tænker ordføreren er løsningen fremadrettet?

Kl. 13:35

Formanden (Søren Gade):

Ordføreren.

Kl. 13:35

Flemming Møller Mortensen (S):

Tak for spørgsmålet. Jeg synes, ordføreren skal læse hele akutpakkens mange, mange initiativer og delelementer, for der er virkelig mange. Men i forhold til det sidste spørgsmål, som ordføreren rejser, nemlig om der kan ske en kannibalisering af offentligt ansat personale fra privathospitalernes side, vil jeg sige, at det er jeg meget, meget opmærksom på, og at det er regeringen, meget, meget opmærksom på. Det er også skrevet ind i den aftale, som man har lavet med privathospitalerne, at man skal holde meget nøje øje med den eventuelle tendens, og at man skal sørge for at modvirke den. Den sætning er rigtig vigtig, også i forhold til at skabe tryghed og tillid hos både patienter, men naturligvis også de mange offentligt ansatte, som kæmper en kamp derude med lange ventelister og pukler af patienter.

Kl. 13:36

Formanden (Søren Gade):

Tak for det. Hr. Jens Henrik Thulesen Dahl, Danmarksdemokraterne.

Kl. 13:36

Jens Henrik Thulesen Dahl (DD):

Tak for det, og tak til ordføreren for talen. Vi er jo fuldstændig enige om, at vi har et sundhedsvæsen, der er vældig, vældig presset, og at det er nødvendigt at tage mange tiltag derude for at sikre, at det kommer til at gå bedre. Det, der bekymrer mig ved lovforslaget, er, at der står, at man vurderer, at det vil indebære en mindreudgift. Er det lovforslag, vi behandler i dag, i virkeligheden en spareøvelse, med henblik på at regionerne skal spare penge?

Kl. 13:36

Formanden (Søren Gade):

Ordføreren.

Kl. 13:36

Flemming Møller Mortensen (S):

Tak for spørgsmålet. Nej, det er ikke, fordi regionerne skal spare penge, men det er rigtigt, at der med den højere grad af fleksibilitet og den planlægningsmulighed, der er, når rammen bliver større, rent faktisk er en besparelse, om man så må sige. Men det er naturligvis regionernes besparelse, så den bliver holdt hjemme til gavn for patienterne.

Kl. 13:37

Formanden (Søren Gade):

Hr. Jens Henrik Thulesen Dahl.

Kl. 13:37

Jens Henrik Thulesen Dahl (DD):

Tak for svaret. Det, der så undrer mig lidt, er jo, at regionerne sådan set ikke mener, at der er nogen besparelse. Og jeg tænker, at det her forslag vel handler om at skabe rum og plads til at lave flere behandlinger. Ellers nedbringer man jo ikke nogen ventelister. Så hvordan kan det at lave flere behandlinger medføre en besparelse?

Kl. 13:37

Formanden (Søren Gade):

Ordføreren.

Kl. 13:37

Flemming Møller Mortensen (S):

Kalkulationen er, at ved at man laver en ramme, hvor man forlænger det fra 30-60 dage, øger man fleksibiliteten og prioriteringsmuligheden så meget, at det giver en fordel. Det giver naturligvis en fordel i forhold til at kunne planlægge, så man kan få en højere produktion, og deri ligger der selvfølgelig også den besparelse, som spørgeren lægger op til her. Om Danske Regioner anerkender beløbene og de kalkulationer, der er lavet, ved jeg ikke, men det er dem, der kommer fra ministeriets side. Tak.

Kl. 13:38

Formanden (Søren Gade):

Hr. Kim Edberg Andersen, Nye Borgerlige.

Kl. 13:38

Kim Edberg Andersen (NB):

Jeg vil godt prøve at følge lidt op på det her, for i Region Nordjylland tror jeg vi skal spare 250 mio. kr. næste år. Men mit spørgsmål går egentlig på den her midlertidighed, som nu bliver indført, når vi indfører dårligere patientrettigheder. Hvordan kommer regeringen frem til, at den kan afsluttes lige nøjagtig til den 1. januar 2025? Hvad er det, I ikke har fortalt os? I vil gerne løsne op for den her problematik, som har været i sygehusvæsenet længe. Der har været de her kæmpe køer længe. Nu kommer I med en påstand om, at 60 dage kan løse det. Men har I noget, der underbygger det, så det her ikke bare bliver en glidebane, som gør, at det i 2025 bare bliver 90 dage og så 120 dage, fordi I faktisk ikke griber om nældens rod? Måske skulle man privatisere lidt mere i stedet for at holde hånden under et system, som tydeligvis ikke har virket i mange år.

Kl. 13:38

Formanden (Søren Gade):

Ordføreren.

Kl. 13:38

Flemming Møller Mortensen (S):

Jeg synes, det er helt forkert at sige, at systemet ikke har virket. For behandlingsgarantien, men også udredningsgarantien har virket. Det er rigtig godt for patienterne at have den rettighed med. Det, der ligger i det, og som er den faglige vurdering fra regionernes side, er jo, at den øgede fleksibilitet og den videre ramme giver en mulighed for i højere grad at højne produktiviteten og dermed afvikle den pukkel, der er. Og det er regeringens sigte, som jeg også gav udtryk for i min ordførertale, og som står højt og tydeligt både i regeringsgrundlaget og i det bilag, der udpensler akutpakkens indhold.

Kl. 13:39

Formanden (Søren Gade):

Hr. Kim Edberg Andersen.

Kl. 13:39

Kim Edberg Andersen (NB):

Nu er hr. Flemming Møller Mortensen jo selv fra Nordjylland, så han skal være velkommen til at komme ud, næste gang Per Larsen og jeg er til regionsrådsmøde. Så tager vi gerne en snak om det her med produktivitet, for jeg tror faktisk, vi aldrig har haft flere læger og mindre produktivitet. Så der er helt sikkert noget, vi måske sammen kan finde en løsning på der.

Men i forhold til udredningsgarantien er vi jo enige om, at man bliver udredt nu. Nu har man bare ikke længere en ret til også at blive helbredt. Man bliver udredt. Og så går jeg ind og går hr. Per Larsen lidt i bedene: Når man bliver udredt og står med sin udredningsgaranti, hvordan er det så, regeringen mener at det her ikke skaber ulighed i sundhed? For hvis man har en forsikring og er udredt, bliver man jo netop helbredt.

Kl. 13:40

Formanden (Søren Gade):

Ordføreren.

Kl. 13:40

Flemming Møller Mortensen (S):

Det er jo et fantastisk godt princip, og det er også det, læger og alt andet sundhedsfagligt personale arbejder ud fra: at de mest syge skal behandles først. Ved at udvide behandlingsgarantien fra 30 til 60 dage får man en mere fleksibel ramme, og det er selvfølgelig det, man vil. Så jo, patienterne bliver helbredt, men der kommer til at ske en faglig vurdering. Vi har jo haft en behandlingsgaranti, som har kørt lidt op og ned i antallet af dage. Nu er der et bredt flertal, som synes, at 30 dage er godt, og jeg er spændt på og håber selvfølgelig også, at et bredt flertal vil synes, at en forlængelse til 60 dage vil være det rigtige at gøre nu. Og jeg er nordjyde, og jeg ved godt, hvor svære situationer Region Nordjylland og de andre fire regioner står i nu, selvfølgelig også fordi rigtig mange coronapenge løber ud.

Kl. 13:41

Formanden (Søren Gade):

Fru Mette Thiesen, Dansk Folkeparti.

Kl. 13:41

Mette Thiesen (DF):

Tusind tak. Når vi nærmest dagligt i medierne kan læse om patienter, som ikke får den rigtige behandling, enten fordi de tilfældigvis er blevet syge i den forkerte region, eller fordi de simpelt hen oplever, at der er så lang ventetid på en operation, at de nok ender med at dø på den venteliste, så synes jeg, det er en rigtig sørgelig dag i dag med det her lovforslag, for her forringer man jo netop rettighederne for danskerne. Vi har et sundhedssystem, som virkelig har brug for en saltvandsindsprøjtning, og det er nok mildt sagt. Men det her er jo ikke et forslag, som netop sikrer lighed i sundhed, tværtimod.

Hvordan kan Socialdemokratiet forsvare det her lovforslag? Hvordan kan de forsvare, at man forringer patienternes rettigheder? Hvordan kan de forsvare, at de faktisk er med til at gøre uligheden i sundhed større og simpelt hen sætte dem, der har sværest ved at betale selv, allerbagest i køen?

Kl. 13:42

Formanden (Søren Gade):

Ordføreren.

Kl. 13:42

Flemming Møller Mortensen (S):

Det er slet ikke sådan, tingene hænger sammen. Det her er jo ikke et spørgsmål om at ville forringe vilkår. Det her er et spørgsmål om af nød at lave en mere fleksibel ramme, for at regionerne får en større kapacitet og kan afvikle noget af den pukkel, der desværre har hobet sig op hen over coronapandemien. Og årsagen til, at vi har de helt store problemer, er selvfølgelig, at vi haft en lavere produktion i coronapandemien, men også, at vi faktisk mangler personale, og det har jo intet med behandlingsgarantien som sådan at gøre. Ved at vi forlænger den, er behandlingsgaranti ét element i at give en højere fleksibilitet og dermed også i en periode på godt halvandet år være med til at højne muligheden derude for at lægge produktionen og planlægningen anderledes an.

Kl. 13:43

Formanden (Søren Gade):

Fru Mette Thiesen.

Kl. 13:43

Mette Thiesen (DF):

Altså, det, vi behandler i dag med det her lovforslag, er, at behandlingsretten ændres fra 30 dage til 60 dage. Det er en forringelse – en klar forringelse – og det kan jeg sådan set ikke forstå at man fra Socialdemokratiets side kan stå og forsvare. For det gør jo netop, at dem, som har behov for hjælp, faktisk kan risikere at komme bagest i køen. Altså, hvordan kan Socialdemokratiet støtte det her?

Kl. 13:43

Flemming Møller Mortensen (S):

Det er slet ikke sådan, min vurdering er – det der med at kalde det forringelser. Altså, det er jo et spørgsmål om, at regeringspartierne, og det har Socialdemokratiet stået på i årtier at vi skal, vil udnytte al den kapacitet, det danske sundhedsvæsen har, uanset om det er privat eller offentligt, og ved at forlænge behandlingsgarantien fra 30 til 60 dage, udvider vi rent faktisk kapaciteten.

Så det her er et spørgsmål om at gøre det rigtige, også for at de mest syge kan blive behandlet først. Der giver den mulighed og den planlægningsramme, der bliver sat op for regionerne nu, virkelig en fordel.

Kl. 13:44

Formanden (Søren Gade):

Der er ikke flere korte bemærkninger, og så siger vi tak til hr. Flemming Møller Mortensen og byder velkommen til hr. Christoffer Aagaard Melson fra Venstre.

Kl. 13:44

(Ordfører)

Christoffer Aagaard Melson (V):

Tak for det. Vores sundhedsvæsen står i en meget alvorlig situation, og det er afgørende, at vi får rettet op på problemerne hurtigst muligt. Et af de første tiltag, som den her regering tog, var den akutplan, som vi aftalte sammen med Danske Regioner og KL. Og i dag skal vi så vedtage et af de mange tiltag, som er en del af planen, som den foregående ordfører så glimrende har redegjort for. Det har været et ønske fra regionernes side, at de for en periode får større mulighed for at prioritere i forhold til behandlingsgarantien, så de får de her 60 dage i stedet for 30 dage og bedre kan prioritere patienterne for bedre at kunne afvikle de her ventelister.

Patientrettigheder er hjerteblod for Venstre, det er ingen hemmelighed, og vi er stolte af, at vi har været med til at indføre dem, og vi mener også, at de har gjort en kæmpestor forskel i at sikre rettidig behandling til flere danskere. Derfor er det også vigtigt for mig at understrege, at vi i dag udvider til 60 dage, og vi suspenderer ikke, som nogen tidligere har sagt i salen. Det er også vigtigt at sige, at på hjerteområdet og på kræftområdet er det stadig 30 dage, der gælder. Det er også vigtigt at sige, at den her midlertidige udvidelse udløber med udgangen af 2024, hvor vi har aftalt med regionerne at den her pukkel skal være nedbragt i lyset af de mange, mange forskellige initiativer, som vi har taget.

Det er ikke en ønskesituation, for vi mener grundlæggende ikke, at nogen skal vente længere end 30 dage på at blive behandlet, og vi mener, at vi som samfund bør tage ansvar for det og burde yde det tilbud, at man kan være sikker på, at der ikke skal gå længere end 30 dage. Men vi står i en virkelighed, hvor den her behandlingsgaranti ikke bliver overholdt i dag, og derfor bliver vi nødt til at tage alle de midler, vi overhovedet har i værktøjskassen, i brug for at komme tilbage til en situation, som vi kan være bekendt over for borgerne, og derfor er vi desværre nødt til at tage det her initiativ i en midlertidig periode.

Kl. 13:46

Formanden (Søren Gade):

Tak for det. Og der er en kort bemærkning. Hr. Per Larsen, Det Konservative Folkeparti.

Kl. 13:46

Per Larsen (KF):

Tak for det, og tak til ordføreren for talen. Jeg fristes næsten til at spørge, hvad det er, der er sket for Venstre. Vi stod i VK-regeringens tid last og brast, helt tilbage i 00'erne, og kæmpede i den grad for, at vi skulle have patientrettigheder, som netop kunne sikre patienterne rettigheder. Og nu udvander man det så, så det kun er dem, der har en sundhedsforsikring, eller som måske selv evner at betale for at blive behandlet, der kan træde ud af ventekøen. Og så lader man ellers bare resten blive på perronen. Altså, vi har jo bl.a. også set, at under corona, hvor man gav regionerne mulighed for at suspendere behandlingsgarantien, undlod man i Region Syddanmark, nede hos Stephanie Lose, som den eneste region at forringe patientrettighederne. Altså, jeg forstår bare slet ikke, hvad det er, der er sket. Har Venstre i det hele taget nogen indflydelse i den regering, I er med i?

Kl. 13:47

Formanden (Søren Gade):

Ordføreren.

Kl. 13:47

Christoffer Aagaard Melson (V):

Det har vi i den grad, og det har vi i den grad på sundhedsområdet. Og det er derfor, at noget af det første, regeringen gjorde, var at lave en meget omfattende akutplan med 16 initiativer. Og igen vil jeg sige, at hvis Konservative har gode idéer til, hvordan vi kan nedbringe ventelisterne, så hører vi meget, meget gerne om det. Men i virkelighedens verden var det billede, vi kom ind og så, at de her patientrettigheder – i virkelighedens verden – var sat ud af kraft. Og derfor har vi lagt en plan for, hvordan vi kan komme tilbage til en situation, hvor de også gælder i virkelighedens verden, så de ikke bare gælder på et stykke papir. Og et af de tiltag, som vi har aftalt med regionerne, er, at de så i den midlertidige periode får lidt større fleksibilitet. Vi synes ikke, det er rimeligt, at man skal vente 60 dage på en behandling. Men vi er også bare i en virkelighed, hvor det er sådan, at det ofte er meget længere end 60 dage, der gælder derude. Og derfor må man jo få kort og terræn til at passe sammen og få lagt en plan for, hvordan vi kan komme tilbage til en acceptabel situation for det danske sundhedsvæsen. Det håber jeg De Konservative vil være med til. Sammen har vi i fællesskab prioriteret rigtig, rigtig mange vigtige ting igennem årene her, og det håber jeg også vi fortsat kan samarbejde om.

Kl. 13:48

Formanden (Søren Gade):

Hr. Per Larsen.

Kl. 13:48

Per Larsen (KF):

Altså, helt eksakt er ventetiderne i omegnen af 45 dage. Så nu forringer man det sådan set i forhold til det, der rent faktisk er de reelle ventetider. Det forstår jeg slet ikke, og når man kigger tilbage i historikken, sagde den daværende sundheds- og ældreminister, fru Sophie Løhde, i 2016, da man f.eks. strammede op:

»For regeringen har det været afgørende at styrke patienternes rettigheder, så alle uanset pengepung og postnummer kan vælge at blive behandlet på et privathospital, hvis ventetiden i det offentlige er for lang.«

Jeg synes simpelt hen, at det er skammeligt, at man nu fraviger det princip og den gode ordning, som vi har haft igennem mange år.

Kl. 13:49

Formanden (Søren Gade):

Ordføreren.

Kl. 13:49

Christoffer Aagaard Melson (V):

Jeg kan bare sige, at der er mindst lige så mange, som med den her akutplan i fremtiden bliver behandlet på privathospitaler. Man vil udnytte al kapacitet, vi overhovedet har, fuldt ud, og på de områder, hvor der i dag ikke er en lang ventetid, vil regionerne selvfølgelig ikke øge den ventetid for at komme op på 60 dage. Det her gælder de områder, hvor der er allermest pres på. Der får man en bedre mulighed for at planlægge behandlingerne, så man kan få større produktivitet i gang på de offentlige sygehuse. Og det er i en midlertidig periode. Vi er helt enige i, at vi skal tilbage til en situation, hvor man altid kan være sikker på, at der maksimalt går 30 dage, inden man får en behandling.

Kl. 13:49

Formanden (Søren Gade):

Hr. Kim Edberg Andersen, Nye Borgerlige.

Kl. 13:49

Kim Edberg Andersen (NB):

Jeg vil vende tilbage til det her med, hvad det egentlig betyder at udsætte med  30 dage. Det gør jo egentlig bare, at vi stiller patienterne i udsigt, at de tidligst dér har et krav på at kunne tage ud i det private betalt for skattepenge og så blive behandlet. Og jeg bliver bare nødt til at spørge ind til, hvordan Venstre kan være med til at fjerne en patientrettighed ud fra en gisning, som bliver noget midlertidigt. For virkeligheden er, at det, der redder patienter, er flere læger og flere sygeplejersker. Og hvis I ikke har fundet ud af, hvordan man uddanner dem på 18 måneder og får dem ansat og ind i en turnus på et offentligt hospital, så er det her bare en glidebane. Det her er at give køb på patientrettigheder for at dække, at man stadig væk ikke har fundet en løsning på at løfte et sundhedsvæsen, der halter, og det haltede også før corona, og det blev selvfølgelig helt slemt, lige efter at man uddelte honninghjerter i stedet for ordentlige arbejdsvilkår til vores sygeplejersker. Men virkeligheden er desværre, at man i Venstre giver køb på noget, jeg troede var dybt forankret i deres borgerlighed.

Kl. 13:50

Formanden (Søren Gade):

Ordføreren.

Kl. 13:50

Christoffer Aagaard Melson (V):

Vi afskaffer ikke nogen patientrettigheder. Den her rettighed bliver udvidet med 30 dage i en midlertidig periode. Sidste år stod kassen åben fra Finansministeriets side i forhold til regionerne og at de kunne bruge ekstra penge. Men ventetiderne steg alligevel. Derfor bliver vi nødt til at kigge hele vejen rundt og se på, om der er noget, vi kan gøre anderledes. Det her har været et bud fra regionerne på, hvordan de tror at de kan få flere patienter igennem og dermed sænke ventetiderne. Vi har en aftale med regionerne om, at de ventetider skal være nede igen i slutningen af 2024, og det tror vi på, altså at vi ved at samarbejde om de her ting kan få det til at fungere, samtidig med at vi jo selvfølgelig udnytter den private kapacitet alt det, vi overhovedet kan. Problemet er bare, at den også er ved at løbe tør, fordi vi står i den situation, vi står i.

Så det er her et bud på, hvordan vi kan nedbringe de her ventelister. Hvis Nye Borgerlige har nogen bedre bud, ser vi dem meget gerne. Vi har ikke set nogen akutplan eller andet fra Nye Borgerlige, som vi synes er et realistisk bud på, hvordan vi løser de her problemer. Det her er vores bud.

Kl. 13:51

Formanden (Søren Gade):

Hr. Kim Edberg Andersen.

Kl. 13:51

Kim Edberg Andersen (NB):

Hvordan Venstre kan komme frem til, at det, at man har en rettighed på 30 dage, som man så gør til en rettighed, der først gælder efter 60 dage, ikke er en forringelse af patientrettigheder, forstår man jo slet ikke.

Jeg har set det her katalog over, hvordan man skal blive mere effektive i regionerne, og jeg bliver bare nødt til at sige allerede nu, at noget af det kan være godt, og at noget af det kan være skidt, men at virkeligheden er, at vi render ind i, at vi kommer til at mangle fagprofessionelle. Der er ikke et ord om fagprofessionelle, og jeg vil gerne spørge ordføreren: Hvordan vil I skaffe fagprofessionelle inden udløbet af det her? For det er det, der skal til, og det er der ikke et ord om. Det eneste, der er noget om her, er dårligere rettigheder til danske patienter.

Kl. 13:52

Formanden (Søren Gade):

Ordføreren.

Kl. 13:52

Christoffer Aagaard Melson (V):

Det her er 1 ud af 16 initiativer i akutpakken, som også indeholder flere udenlandske læger og speed på processen med at få dem autoriseret. Den indeholder også øget lokale løntillæg til at få folk til at tage nogle flere timer, og der er en hel række andre ting. Så det her kan jo ikke tages isoleret ud af en akutpakke, der omfatter rigtig mange ting, i forhold til at man så siger, at det er det eneste, vi gør. Vi gør rigtig mange andre ting, og på den lange bane kigger vi hele vejen rundt. Vi kigger på arbejdsudbud, vi kigger på uddannelse, og vi kigger på rigtig, rigtig mange ting, der har været varme kartofler i mange år, og med den her regering bliver der for første gang i mange år, vil jeg sige, reelt taget ansvar for at løse de langsigtede problemer.

Kl. 13:53

Formanden (Søren Gade):

Hr. Jens Henrik Thulesen Dahl, Danmarksdemokraterne.

Kl. 13:53

Jens Henrik Thulesen Dahl (DD):

Tak for det, og tak til ordføreren. Jeg bliver lidt nysgerrig på brugen af privathospitaler i den her sammenhæng. Ordføreren siger, at man vil bruge den kapacitet, der er på privathospitalerne, fuldt ud, og når jeg så hører, at der i dag er en venteliste nogle steder på 45 dage, betyder det så, at hvis man står på sådan en venteliste, skal man ikke vente, til der er gået 60 dage, og at de pladser, der er på et privathospital, rent faktisk kan bruges til samlet set at nedbringe ventetiden, så den måske bliver 40 eller 35 dage?

Kl. 13:53

Formanden (Søren Gade):

Ordføreren.

Kl. 13:53

Christoffer Aagaard Melson (V):

Aftalen med regionerne er, at de vil tage alle de muligheder, de har for overhovedet at få behandlet patienter, i brug, og det vil sige, at de også kommer til at lave aftaler med privathospitalerne. Ud over dem, der kan udnytte den private kapacitet ved at bruge sin adgang til det frie sygehusvalg, vil regionerne også lave et samarbejde med de her privathospitaler, så vi får udnyttet kapaciteten, vi har i det samlede sundhedsvæsen, bedst muligt.

Kl. 13:54

Formanden (Søren Gade):

Hr. Jens Henrik Thulesen Dahl.

Kl. 13:54

Jens Henrik Thulesen Dahl (DD):

Jamen det glæder mig jo at høre, at der så ikke kommer til at være senge på privathospitalerne, der ikke bliver brugt, under det her system. Så der bliver simpelt hen lavet aftaler, så man regner det ind som en del af den samlede kapacitet på de enkelte områder?

Kl. 13:54

Formanden (Søren Gade):

Ordføreren.

Kl. 13:54

Christoffer Aagaard Melson (V):

Udgangspunktet i den her aftale er, at der minimum bliver lavet det samme antal operationer på de private hospitaler som sidste år, hvor kassen som sagt stod åben, uden at det havde ret stor effekt på vores ventelister. Så ja, vi kommer til at udnytte den private kapacitet rigtig, rigtig meget. At der er en enkelt seng på et eller andet område, hvor ventelisterne ikke er ret lange, som ikke kommer til at stå tom, kan jeg ikke love dig, men jeg kan sige, at vi kommer til at bruge de private hospitaler historisk meget de kommende år.

Kl. 13:54

Formanden (Søren Gade):

Der er ikke flere korte bemærkninger, så vi siger tak til hr. Christoffer Aagaard Melson og byder velkommen til fru Monika Rubin fra Moderaterne.

Kl. 13:55

(Ordfører)

Monika Rubin (M):

Tak, formand. Som uddannet læge har jeg på egen krop oplevet de mange udfordringer og problematikker i sundhedsvæsenet, som cirkulerer i medierne og gang på gang diskuteres herinde i Folketingssalen. De negative historier vender desværre tilbage, fordi der har manglet politisk handling. Vi har befundet os i et politisk miljø, hvor man har måttet bytte en sundhedsreform for en udlændingestramning eller for alt i verden ikke har måttet samarbejde med de onde private. Derfor er det mig en stor ære nu at være en del af en regering, hvor en af hovedprioriteterne er at styrke hele sundhedsvæsenet, og jeg er stolt over, at vi holder, hvad vi lover. Vi har allerede fremlagt en akutplan, der tager hånd om nogle af de mest presserende udfordringer, sundhedsvæsenet står over for, og vi følger det snarest op med en sundhedsstrukturkommission.

Et af punkterne i den akutplan, vi har præsenteret, er det her lovudkast. Her foreslår vi at udvide patienternes ret til frit sygehusvalg i forbindelse med somatisk behandling, også kaldet fysisk behandling. Det betyder, at patienterne først automatisk får tilbudt udvidet frit sygehusvalg efter 60 dage i stedet for 30 dage til og med 2024. For helt ærligt kan behandlingsgarantien på 30 dage ikke overholdes i det sundhedsvæsen, vi har den dag i dag, og derfor skaber 30-dagesgarantien et administrativt pres, som vi med det her lovforslag vil mindske.

Snakken går ofte på, at der mangler handling i politik, men lad det her være endnu et eksempel på, at regeringen tager sit ansvar alvorligt og handler, ligesom vi har gjort med hele akutplanen, som også indeholder tiltag, der skal afhjælpe de store bemandingsproblemer i sygehusvæsenet. Men jeg anerkender samtidig, at akutplanen, inklusive lovudkastet, ikke er nok, og derfor er det Moderaternes og regeringens ambition, at vi skal finde løsninger, der styrker sundhedsvæsenet på den lange bane, hvorfor vi nu nedsætter en sundhedsstrukturkommission, der netop skal identificere, hvordan vi kan få et bedre sundhedsvæsen og komme med forslag til en sundhedsreform, hvor der skal ske fundamentale forandringer. For tiden, hvor vi kunne skrue lidt på en knap hist og pist, er for længst passeret. Vi skal i dybden med den sundhedsreform, der kommer, og ikke bare kradse i overfladen. Vi skal have nuancerne med, og det er Moderaternes dna.

Generelt ønsker Moderaterne et sundhedsvæsen, hvor ingen patienter skal vente unødig lang tid på behandling, men lige nu står vi desværre i en situation, hvor behandlingsgarantien ikke kan overholdes, og hvor det offentlige sundhedsvæsen skal prioritere deres ressourcer, og jeg har tillid til, at mine kollegaer godt kan prioritere ressourcerne og sende de såkaldt rigtige videre i privat regi og koncentrere sig om dem, der ikke kan sendes videre. Netop prioriteringen af patienter, så de mest alvorligt syge får behandling i tide, er en vigtig sag for Moderaterne, og derfor er jeg stolt over, at vi med det her lovforslag er med til at give de mest alvorligt syge patienter rettidig hjælp, og derfor støtter vi lovforslaget.

Kl. 13:58

Formanden (Søren Gade):

Tak for det. Der er en række korte bemærkninger. Først er det fra hr. Per Larsen, Det Konservative Folkeparti.

Kl. 13:58

Per Larsen (KF):

Tak for det, og tak til ordføreren for ordførerens tale. Jeg undrer mig en lille smule over, hvorfor man ikke har sluppet de praktiserende speciallæger mere løs. Det er jo sådan, at de i dag er underlagt nogle ret snævre økonomiske rammer, i forhold til hvor meget de må have lov til at producere. Er det ikke en fejl, at man ikke sørger for, at de snævre bånd, der er lagt om dem, bliver løsnet, og at de får lov til at producere løs? For vi ved jo, at der er rigtig mange af dem, som begynder at tage sig af andre ting end lige nøjagtig det, som er deres primære opgave, nemlig at tilse patienterne.

Kl. 13:59

Formanden (Søren Gade):

Ordføreren.

Kl. 13:59

Monika Rubin (M):

Mange tak for spørgsmålet. Det er korrekt, at de privatpraktiserende speciallæger jo også er en del af hele sundhedsvæsenet, men de ventelister, der er længst lige nu, er i sygehusvæsenet, og det er dem, vi prøver at gøre noget ved med det her lovudkast. Men jeg er sikker på, at den sundhedsstrukturkommission, der bliver nedsat, kommer til at kigge på hele sundhedsvæsenet og også det her område.

Kl. 13:59

Formanden (Søren Gade):

Hr. Per Larsen.

Kl. 13:59

Per Larsen (KF):

Altså, jeg kan bare konstatere, at der er nogle ret lange ventelister i forhold til nogle af de opgaver, som de praktiserende speciallæger kan løse, f.eks. på øjenområdet, hvor vi ved, at der nogle steder går næsten et helt år, før folk kan blive opereret for grå stær. Der synes jeg, det ville være hensigtsmæssigt, at man sørger for at øge kapaciteten. De ældre mennesker, der sidder med grå stær og døjer med at se, ville jo have godt af at få deres øjne ordnet, sådan at de kunne få en mere værdig tilværelse.

Kl. 13:59

Formanden (Søren Gade):

Ordføreren.

Kl. 13:59

Monika Rubin (M):

Mange tak. Det har ordføreren helt ret i, men lige nu handler det her lovforslag om den konkrete behandlingsgaranti på sygehusene. Og hele akutplanen har også et stort fokus på sygehusene, men hele vores sundhedsstrukturkommission kommer til at kigge på hele sundhedsvæsenet.

Kl. 14:00

Formanden (Søren Gade):

Fru Lotte Rod, Radikale Venstre.

Kl. 14:00

Lotte Rod (RV):

Ordføreren starter sin tale med at sige, at hun er stolt af, at man holder det, man lover, men Moderaterne sagde i valgkampen, at behandlingsgarantien helt skulle suspenderes.

Kl. 14:00

Formanden (Søren Gade):

Ordføreren.

Kl. 14:00

Monika Rubin (M):

Tak. Den analyse, vi havde i valgkampen, var, at fra den 1. januar til og med den 31. januar 2023 kunne et af forslagene være at suspendere behandlingsgarantien. Det her lovforslag bliver en forlængelse af behandlingsgarantien fra 30 til 60 dage i perioden fra juni måned 2023 til og med december måned 2024. Så det er et andet forslag, og det kan vi fuldt ud stå på mål for.

Kl. 14:00

Formanden (Søren Gade):

Fru Lotte Rod.

Kl. 14:00

Lotte Rod (RV):

Den 14. oktober sagde Moderaternes formand, hr. Lars Løkke Rasmussen, om behandlingsgarantien og det her med at suspendere den: »Når jeg foreslår det her, så er det fordi, det er nødvendigt ...«.

Mener Moderaterne, at det er nødvendigt at suspendere behandlingsgarantien, eller mener Moderaterne det ikke?

Kl. 14:01

Formanden (Søren Gade):

Ordføreren.

Kl. 14:01

Monika Rubin (M):

Moderaterne mener, det er nødvendigt at skabe noget mere fleksibilitet i det sundhedsvæsen, vi har, og sænke det administrative pres. Som ordføreren også hørte De Konservative sige, er ventetiderne lige nu på omkring 45 dage. Det vil sige, at ved at strække det til 60 dage skaber vi den fleksibilitet i sundhedsvæsenet, som vi gerne vil have, og derfor kan vi fuldt ud stå på mål for det her.

Kl. 14:01

Formanden (Søren Gade):

Hr. Kim Edberg Andersen, Nye Borgerlige.

Kl. 14:01

Kim Edberg Andersen (NB):

Jeg forstår det stadig væk ikke, når debatten er på den her måde med, at vi kan løse alle problemerne ved at udsætte patienters rettigheder til at blive behandlet i det private efter 15 dage. For de pukler, vi har, er jo ikke statiske størrelser. Der kommer hele tiden nye mennesker ind i det.

Så siger ordføreren, at ordføreren er tryg ved, at man sender de rigtige patienter videre alligevel. Var det så ikke en faktuelt mere korrekt måde at gøre det på at finde de patienter, som der var et privat marked for at kunne levere de ydelser til, og så fastholde de 30 dage dér, sådan at vi ikke får en øgning i puklen? For det, vi får nu, er jo, at man, hvis man først bliver sendt videre efter 60 dage, så først bliver sendt videre efter 60 dage. For hvis der er noget, jeg har oplevet i det regionale system, så er det, at man har en udpræget frygt for at få det private meget ind, og det er selvfølgelig også meget politisk motiveret.

Jeg er med på, at vi skal have løst tingene, men jeg er bare meget imod, at vi gør det ved at gøre alle danskernes rettigheder svagere.

Kl. 14:02

Formanden (Søren Gade):

Ordføreren.

Kl. 14:02

Monika Rubin (M):

Mange tak for spørgsmålet. Jeg kan godt forstå, at ordføreren ikke forstår, at det her løser det hele, for det gør det heller ikke. Det her er ét punkt i en akutplan – ét punkt, som kan være med til at bedre det sundhedsvæsen, vi har lige nu. For det sundhedsvæsen, vi har lige nu, kan ikke opretholde behandlingsgarantien på 30 dage. Det sker ikke nu, og derfor bruger man en masse administrative ressourcer på at køre det system.

Så ved at forlænge den skaber vi noget fleksibilitet i et sundhedsvæsen. Og det betyder altså ikke, at regionerne ikke kan henvise patienterne før de 60 dage. Det betyder bare, at det skal ske automatisk efter de 60 dage.

Kl. 14:03

Formanden (Søren Gade):

Hr. Kim Edberg Andersen.

Kl. 14:03

Kim Edberg Andersen (NB):

Men nu bliver jeg jo så rigtig forvirret. For som vi har slået fast før, er det jo læger og sygeplejersker, der gør folk raske, og det er administrationen, der bliver presset af, at den her garanti bliver flyttet. Og jeg er meget for, at vi fjerner noget af det her administrative personale i regionerne – det er jeg bestemt – men jeg forstår ikke, hvordan vi får flere igennem systemet, hvis problematikken er, at administrationen bliver overbebyrdet af, at vi har en behandlingsgaranti, der ikke følges.

Jeg er klar over, at patienterne så bliver meget vokale og ringer ind, men jeg skal bare lige have slået fast: Hvordan vil det her rent faktisk løse problemet den 1. januar 2025, såfremt der ikke er en løsning, som gør, at der til den tid så er mere personale?

Kl. 14:04

Formanden (Søren Gade):

Ordføreren.

Kl. 14:04

Monika Rubin (M):

Men tingene hænger jo sammen. Når jeg som anæstesilæge sidder og taler med patienterne, inden de skal opereres, så skal jeg jo både tale med dem, der skal opereres inden for de 30 dage, og som ikke nødvendigvis fejler noget, der er akut, og med dem, som fejler noget, der er akut, eller som har flere følgesygdomme, og som ikke kan ses i det private. Hvis du kan måske skabe et system, hvor du kan skubbe det, for en patient, der skal opereres for flyveører, kan måske godt vente 45 dage, hvorimod en kræftpatient ikke kan vente lige så lang tid, så skaber du mere luft i systemet og kan bruge ressourcerne på de patienter, der har det største behov.

Kl. 14:04

Formanden (Søren Gade):

Fru Kirsten Normann Andersen, Socialistisk Folkeparti.

Kl. 14:04

Kirsten Normann Andersen (SF):

Tak for det. Jeg synes egentlig, der bliver brugt rigtig mange ord fra den her regering i forhold til alt det gode, vi skal gøre for at løse problemerne, men det kniber en lille smule med handling. Og alligevel synes jeg faktisk, at ordføreren rammer det spot on, når ordføreren siger, at kollegerne på de offentlige sygehuse faktisk er i stand til at vurdere, hvad det er for nogle patienter, man godt kan sende andre steder hen, så man selv kan koncentrere sig om de patienter, som kun kan behandles på de offentlige sygehuse, fordi det er for komplicerede sygdomme eksempelvis. Alligevel har vi de her meget rigide og bureaukratiske systemer, og der understreger ordføreren jo igen og igen, at det er noget administrativt bøvl, og at det tager rigtig mange ressourcer, så man gerne vil lette det administrative pres ved at forlænge den her behandlingsgaranti. Altså, er det i virkeligheden ikke systemet, vi skulle nedlægge i en periode, så vi kunne give sygehusene ro til at kunne tage sig af patienterne, for det er jo for deres skyld, vi er der?

Kl. 14:05

Formanden (Søren Gade):

Ordføreren.

Kl. 14:05

Monika Rubin (M):

I Moderaterne vil vi generelt rigtig gerne have en behandlingsgaranti og også meget gerne på de 30 dage. Vi vil gerne have et sundhedsvæsen, hvor der er den behandlingsgaranti, og hvor du som patient ved, at inden for 30 dage bliver du behandlet, at så bliver du opereret. Men det er bare ikke det system, vi har nu. Så derfor bliver vi nødt til at spille med de kort, vi har fået på hånden lige nu, og prøve at forbedre det sundhedsvæsen, vi har nu. Men vi vil jo netop gerne have et bedre sundhedsvæsen; vi vil gerne have et anderledes sundhedsvæsen, hvor der sker fundamentale forandringer til det bedre, og det er derfor, vi nedsætter en sundhedsstrukturkommission.

Så det er derfor, det er så sindssyg vigtigt, at man holder sig for øje, at ét er, at vi har præsenteret akutplanen og det her lovforslag, som er en del af akutplanen, men at vi jo også lige om lidt nedsætter en sundhedsstrukturkommission, som skal kigge på hele sundhedsvæsenet og på, hvordan vi får et bedre sundhedsvæsen. Så man skal kigge på det fra to sider.

Kl. 14:06

Formanden (Søren Gade):

Fru Kirsten Normann Andersen.

Kl. 14:06

Kirsten Normann Andersen (SF):

Tak for det. I SF synes vi, at patienterne skal udredes, straks de har symptomer. Vi synes også, de skal behandles med det samme. Det er bedst for patienten, og det er bedst for samfundsøkonomien. Men det er jo ikke helt nok at sige »skal« – man skal jo også kunne.

Jeg lytter mig til, at det er mangel på evner, der er årsagen til, at man hos Moderaterne har ændret holdning og gerne vil rykke grænsen fra 30 dage til 60 dage. Mener Moderaterne så, at det er muligt nu? Mener Moderaternes ordfører så, at det er muligt nu at sikre patienterne, at de bliver behandlet inden for 60 dage?

Kl. 14:07

Formanden (Søren Gade):

Ordføreren.

Kl. 14:07

Monika Rubin (M):

Jamen som vi jo også hørte hr. Per Larsen sige før, er ventetiderne i gennemsnit på omkring 45 dage, så ja, det bør være muligt inden for 60 dage. Men vi skal have behandlingsgarantien, vi skal ikke bare suspendere den, for så bliver de også automatisk sendt videre. Som jeg også sagde før, kan vi fuldt ud stå på mål for den her model. Det andet var vores analyse i valget, og nu har vi fundet ud af, hvordan vi kan løse det på en mere hensigtsmæssig måde. Tak.

Kl. 14:07

Formanden (Søren Gade):

Hr. Peder Hvelplund, Enhedslisten.

Kl. 14:07

Peder Hvelplund (EL):

Tak for det, og tak til ordføreren for talen. Jeg har lige to ting. Først er der det med den der sundhedsstrukturkommission. Selv om det ikke er det, vi diskuterer i debatten i salen i dag, kom ordføreren ind på det. Jeg kunne egentlig bare godt tænke mig at høre: Hvad er det præcis, den sundhedsstrukturkommission skal løse? Altså, hvad er det for nogen problemstillinger, den skal pege på, som vi ikke kender i forvejen? Den nuværende formand i ordførerens parti har jo tidligere haft en anden rolle, hvor der også blev lavet en analyse af hele sundhedsområdet, der jo egentlig pegede på mange af de rigtige problemstillinger, men hvor jeg bare syntes, at de løsninger, der blev peget på, var forkerte. Men analysen var jo sådan set rigtig nok. Så hvad er det præcis, der skal svares på nu?

Det andet spørgsmål er spørgsmålet omkring den differentierede behandlingsgaranti. Jeg er jo fuldstændig enig i, at de prioriteringer, der er i sundhedsvæsenet, skal foretages ud fra sundhedsfaglige kriterier, og det kan en differentieret behandlingsgaranti jo netop være med til at sikre. Men er Moderaterne så villige til, i fald vi stadig væk har kapacitetsudfordringer i sundhedsvæsenet om et halvt år, at forlænge den differentierede behandlingsgaranti ud over det ene år, som der er foreslået nu?

Kl. 14:08

Formanden (Søren Gade):

Ordføreren.

Kl. 14:08

Monika Rubin (M):

Jeg skal prøve at se, om jeg kan nå at svare på begge spørgsmål. I forhold til det første spørgsmål om sundhedsstrukturkommissionen, altså hvilke problemer den skal løse, vil jeg sige, at det tænker jeg efterhånden vi alle sammen er klar over. Men i forhold til hvordan de skal løses, hvilket sundhedsvæsen vi skal have, og hvordan det skal være bygget op, så er det det, den skal komme ind på. Præcis hvad der står i kommissoriet, altså hvad kommissionen skal lave, kommer ganske snart. Så ser du det der.

I forhold til differentieret behandlingsgaranti er det jo sådan, at vi i det sundhedsvæsen, vi har nu, jo netop har en behandlingsgaranti på 30 dage, hvilket vi gerne vil øge til 60 dage for at skabe fleksibilitet, men om, hvorvidt det skal forlænges om et halvt eller et helt år, vil jeg sige, at det håber jeg ikke. Jeg håber, at vi er tilbage til normale tilstande, når der er gået i hvert fald det der halvandet år, altså når vi er i slutningen af 2024, for det er jo derfor, vi er kommet med alle de her forslag i akutplanen til, netop hvordan vi skal forbedre vores sundhedsvæsen, særlig i forhold til ventelisterne.

Kl. 14:10

Formanden (Søren Gade):

Hr. Peder Hvelplund.

Kl. 14:10

Peder Hvelplund (EL):

Set i forhold til alle de store udfordringer, vi står med i sundhedsvæsenet, er jeg da også spændt på at se, hvad det er for et kommissorium, man så får strikket sammen for den der sundhedsstrukturkommission. For umiddelbart synes jeg jo, at problemerne og udfordringerne er nogenlunde til at detektere, som det er nu, og det er jo et spørgsmål om politik. Det andet behøver vi sådan set ikke en kommission for at udrede.

Men lige i forhold til den differentierede behandlingsgaranti vil jeg spørge: Er ordføreren af den opfattelse, at de kapacitetsudfordringer, vi står med, er løst i løbet af et halvt til et helt år, og at vi dermed ikke står med de samme udfordringer dér, som vi står med nu?

Kl. 14:10

Formanden (Søren Gade):

Ordføreren.

Kl. 14:10

Monika Rubin (M):

Nej, det tror jeg desværre ikke. Det er ikke noget, der løses med et snuptag. Men nu har vi iværksat nogle forslag til, hvordan vi kan bedre det, hvordan vi kan – hvis man kan sige det sådan – stabilisere patienten, men patienten skal stadig væk op på operationsgangen og opereres, og det er det, sundhedsstrukturkommissionen skal komme frem til, altså hvordan vi opererer.

Kl. 14:10

Formanden (Søren Gade):

Der er ikke flere korte bemærkninger. Vi siger tak til fru Monika Rubin og byder velkommen til fru Kirsten Normann Andersen fra Socialistisk Folkeparti.

Kl. 14:11

(Ordfører)

Kirsten Normann Andersen (SF):

Tak for det. Alt for lange ventelister er ikke et nyt problem, men det er et problem, som desværre kun bliver værre. For i takt med at vi bliver flere ældre og flere patienter lever med flere sygdomme, vil vi også få brug for mere sundhedsbehandling. En forudsætning for, at vi kan sikre patienterne den nødvendige behandling, er naturligvis, at der er personale nok til at varetage behandlingen. Er der ikke det, kommer vi til at prioritere, indtil vi igen har personale nok. Derfor bakker vi i SF også op om at forlænge behandlingsgarantien til 60 dage i en periode.

Til gengæld tillader jeg mig at tvivle på, at forslaget løser de alvorlige kapacitetsudfordringer, som vi oplever i sundhedsvæsenet i øjeblikket. I SF ser vi med stigende bekymring på beretninger fra akutafdelinger, hvor patienter venter for længe på livreddende og hurtig behandling. Og bekymringen bliver ikke mindre, når kræftlæger beretter om, hvordan patienter venter så længe på en operation, at den livreddende operation må opgives, fordi sygdommen har spredt sig. Det er dybt bekymrende og burde have den største politiske opmærksomhed.

Jeg mener, det hører med til det her forslag, at regeringen samtidig har krævet fornyede kontrakter med det private sundhedsvæsen, med henblik på at endnu flere patienter skal modtage behandling på private sygehuse. Det ville heller ikke være noget problem, hvis vi havde personale nok. Men sagen er, at hvis private sundhedsaktører skal udføre flere operationer, får de også brug for flere kirurger og flere anæstesisygeplejersker, og de kan kun rekrutteres fra de offentlige sygehuse, som så kommer til at mangle endnu mere personale til de akutte indsatser. I takt med at stort set alle planlagte og ukomplicerede operationer er udliciteret, kan de offentlige sygehuse desværre kun prioritere mellem det akutte, det komplicerede eller det livstruende – det akutte, det komplicerede eller det livstruende  – for der er ikke længere buffere i forhold til lige præcis de opgaver. Det forudsætter selvsagt et endnu højere beredskab. Jeg synes egentlig ikke, at det er så svært at regne ud, og det levner jo desværre også plads til mistanken om, at regeringen har været mere optaget af ideologiske projekter end af regulær livredning til et megapresset sundhedsvæsen. Vil regeringen afvise sådan en myte, synes jeg altså, at vi snart skal se nogle langt mere målrettede tiltag for at afhjælpe et presset sundhedsvæsen, hvor ressourcerne reelt prioriteres til de mest syge, og hvor det bliver muligt at få øje på reelle incitamenter til forebyggelse.

Så selv om SF stemmer for en forlængelse af ventelistegarantien fra 30 til 60 dage – for det gør vi – sker det altså også med en advarsel om, at det langtfra er tilstrækkeligt til at løse de alvorlige problemer. Tak for ordet.

Kl. 14:14

Formanden (Søren Gade):

Tak for det. Der er ikke nogen korte bemærkninger, så vi siger tak til fru Kirsten Normann Andersen og byder nu velkommen til hr. Jens Henrik Thulesen Dahl fra Danmarksdemokraterne.

Kl. 14:14

(Ordfører)

Jens Henrik Thulesen Dahl (DD):

Tak for det. I Danmarksdemokraterne anerkender vi, at sygehusvæsenet er presset, efter at bl.a. sygeplejestrejken og covid-19 har medvirket til, at der er opstået et behandlingsefterslæb. Samtidig mener vi, at patientrettigheder som retten til frit sygehusvalg er en hjørnesten i det danske sundhedsvæsen, noget, som sikrer patienternes ret til god og hurtig behandling, ligesom garantien historisk set har bidraget til kortere ventetider. I høringssvarene peges der dog på, at den nuværende frist på 30 dage for frit sygehusvalg kan medføre, at mindre syge patienter prioriteres før alvorligt syge patienter, fordi sygehusvæsenet er presset og ofte ikke kan overholde garantien.

Det er vigtigt, at vi har en solid base i et stærkt offentligt sundhedsvæsen, der benytter den samlede kapacitet mest hensigtsmæssigt. Samtidig er det afgørende, at sygehusvæsenet indrettes efter borgeren, og at der derfor er fri og lige adgang til hurtig behandling. Det er helt afgørende, at vi får taget fat på at sikre kapaciteten til at overholde ventetidsgarantien. Forslaget betyder, at personalet i sygehusvæsenet får større frihedsgrader til at kunne prioritere behandling af de patienter, der har det største behov, eller som eventuelt ikke kan behandles i det private.

Hvis vi i Danmarksdemokraterne skulle kunne støtte forslaget, vil det være afgørende, at regeringen fremlægger en plan for, hvordan det sikres, at behandlingsgarantien på 30 dage hurtigst muligt genoprettes. Det skal være en plan, som omfatter optimeret brug af den kapacitet, som sygehusvæsenet har, inklusive kapaciteten på privathospitalerne.

I den forbindelse peger flere af de hørte parter på, at der bør følges op på erfaringerne med en forlænget frist. Det må også overvejes, om det er nødvendigt at vente til udgangen af 2024 med at komme tilbage til en ventetidsgaranti på 30 dage.

Baggrunden for forslaget er jo som nævnt et presset sundhedsvæsen, som har svært ved at leve op til kravene. Derfor er det vigtigt, at det ikke ses som en spareøvelse, hvor den øgede ventetid giver en besparelse. Øvelsen må være at udnytte den samlede kapacitet i både det offentlige og private sygehusvæsen, så man ikke oplever at vente på f.eks. ortopædkirurgisk operation, samtidig med at der er ledig kapacitet på de private sygehuse.

Der står i lovforslaget, at det vurderes at indebære en mindreudgift for det offentlige som følge af den forøgede fleksibilitet i regionernes tilrettelæggelse af opgaverne i sygehusvæsenet og regionernes rum for prioritering med deraf afledte produktivitetsgevinster. Danske Regioner har som kommentar i deres høringssvar, at lovforslaget som følge af de eksisterende ventelister ikke vil medføre en mindreudgift for regionerne. Men på trods af det fastholder ministeriet sin vurdering af, at lovforslaget vil indebære en mindreudgift som følge af forøget fleksibilitet i regionernes tilrettelæggelse af opgaverne osv.

Hvis det skulle give mening og give mere fleksibilitet, skulle det jo gå målrettet på at afvikle ventelister med alle til rådighed værende midler, samtidig med at der skabes rammer til igen at kunne overholde fristerne. Målet må ikke være besparelser.

Så konkluderende mener Danmarksdemokraterne grundlæggende, at sundhedsindsatsen skal indrettes efter borgeren. Det indebærer, at alle patienter har ret til hurtig behandling af høj kvalitet. Derfor er det centralt, at den forlængede frist i givet fald er midlertidig, ligesom det er afgørende, at der følges op på effekten af tiltag, og at ventetiden normaliseres, således at alle patienter får fri og lige adgang til hurtig behandling.

Nu vil vi se frem til udvalgsarbejdet. Men det er afgørende for Danmarksdemokraterne, at regeringen sikrer, at der gennemføres en opsamling af erfaringerne med den forlængede frist inden udgangen af 2023, herunder at regeringen indvilliger i, at fristen på 30 dage genindføres, hvis evalueringen ikke indikerer, at den forlængede frist for frit sygehusvalg bidrager til en optimal udnyttelse af kapaciteten i det samlede sygehusvæsen, dvs. både i det private og offentlige, så ventetiden samlet set nedbringes.

Så vi er spændte på udvalgsarbejdet, og så tager vi den derfra. Tak for ordet.

Kl. 14:18

Formanden (Søren Gade):

Tak for det. Der er ikke nogen korte bemærkninger, så vi siger tak til hr. Jens Henrik Thulesen Dahl fra Danmarksdemokraterne. Jeg byder nu velkommen til fru Louise Brown fra Liberal Alliance.

Kl. 14:18

(Ordfører)

Louise Brown (LA):

Tak, formand. Når nu man som borger i et land med et af verdens højeste skattetryk, i et land, der kalder sig et velfærdsland, bliver syg og får brug for at komme på sygehuset, vil man naturligvis gerne behandles så hurtigt som muligt. Om det er en hofte, et knæ, en tarm eller et øje, der skal opereres, vil man gerne hjælpes så hurtigt som muligt. Og er det i grunden ikke også, hvad vi kan forvente, når nu vi netop betaler så meget i skat?

Jeg ved, at vores sundhedsvæsen er presset. Jeg ved, at der hver dag bliver knoklet rundtom på landets sygehuse. Jeg ved, at alle gør deres bedste for at få hverdagen på hospitalerne til at hænge sammen. Det er ikke personalet, jeg klandrer; det er systemet. Det er måden, hvorpå vi i Danmark driver vores sundhedsvæsen. Derfor er jeg meget glad for, at man fra regeringens side også tager ansvar for vores udfordringer og tager dem seriøst og med regeringsgrundlaget »Ansvar for Danmark« lagde op til at gennemføre en akutplan. Men at en af løsningerne på de lange ventetider og presset på hospitalsvæsenet generelt er at forlænge fristen for retten til frit sygehusvalg, finder jeg dybt mærkværdigt.

Vi har et privat hospitalsvæsen, der står parat til at hjælpe. Vi har et privat hospitalsvæsen, der ad flere omgange har bedt om mulighed for at udføre endnu flere forskellige behandlinger, end de allerede gør i dag. Hvorfor lader vi dem ikke komme til? Det er vel borgerne, det handler om. For mig at se er det ikke en god service for borgeren, at han nu skal vente i 60 dage i stedet for 30 dage på at kunne blive behandlet i det private.

Ideen om, at det skal kunne lette presset på det offentlige sygehusvæsen, har jeg også virkelig svært ved at se logikken i. Hvordan kan det presse lægerne, at de ved, at patienten frit kan vælge et privat alternativ, hvis ventetiderne bliver for lange? Det burde da tværtimod give lægerne noget ro at vide, at der bliver taget hånd om patienterne et andet sted.

I Liberal Alliance har vi foreslået at lade fristen for retten til frit sygehusvalg gælde allerede fra dag et. Hvis man fra dag et har mulighed for at vælge, om man vil vente, til der er plads på det lokale hospital, eller om man vil have det overstået hurtigst muligt, vel vidende at man måske skal fragte sig til et andet sted i landet, så kan man hurtigere få vished for og ro om sin situation. Det mener vi er at sætte borgeren i centrum.

Vi mener også, at det vil lette presset på sygehusvæsenet, fordi vi vil få flyttet en masse behandlinger over i det private sundhedsvæsen med det samme. Det er godt for lægerne, sygeplejerskerne, sosu'erne og alle de andre, der knokler for at bringe ventelisterne ned. Men vigtigst: Det er godt for patienterne. De kan hurtigt komme til, og der kan samtidig gives plads til, at de mere alvorligt syge patienter kan få den rette specialiserede behandling på sygehuset inden for en rimelig tid.

Så vi mener, at det her er den forkerte vej at gå. Man svækker patienternes rettigheder, uden at man bidrager til at lette presset på sygehusene. Der er desværre ingen, der får glæde af det her lovforslag, og derfor stemmer vi selvfølgelig også nej.

Kl. 14:21

Formanden (Søren Gade):

Tak for det, og der er ingen korte bemærkninger til ordføreren. Så vi siger tak til fru Louise Brown, Liberal Alliance, og byder nu velkommen til hr. Per Larsen, Det Konservative Folkeparti.

Kl. 14:22

(Ordfører)

Per Larsen (KF):

Tak for det, formand. Forslaget, vi her behandler, er jo en direkte forringelse af patientrettighederne, som hundredtusindvis af patienter årligt benytter sig af, og det har jo været en kæmpesucces. Det var tilbage i VK-regeringens tid, at man gav patienterne det udvidede frie sygehusvalg i 00'erne. Patienterne fik mulighed for at vælge et privat sygehus og få betalt regningen, hvis ventetiden på de offentlige sygehuse var over 30 dage.

Det var, dengang patienterne ventede og ventede og var på sygedagpenge i rigtig lang tid – ja, nogle endda i flere år. Ja, syge borgere risikerede rent faktisk at stå så længe på venteliste, at de kom ud i social deroute eller mistede deres arbejde på grund af 120-dagesreglen. Nogle blev skilt, og deres familier gik i opløsning, og andre gik fra hus og hjem. Det blev der heldigvis gjort op med i 00'erne.

Senere kom der ret til hurtig udredning og behandling i 2016 og ret til hurtig genoptræning efter sygehusindlæggelser i 2018. Med opstramningen i 2016 sagde daværende sundheds- og ældreminister, Sophie Løhde:

Det er et af Venstres centrale valgløfter på sundhedsområdet, som vi i dag indfrier. Derfor er jeg selvfølgelig glad på patienternes vegne. For regeringen har det været afgørende at styrke patienternes rettigheder, så alle uanset pengepung og postnummer kan vælge at blive behandlet på et privathospital, hvis ventetiden i det offentlige er for lang.

Det var et stort flertal bestående af Venstre, Konservative, Dansk Folkeparti, Liberal Alliance og Socialdemokratiet, der stemte for regeringens stramninger af udredningsretten i 2016.

Men der har jo så undertiden været anslag mod patientrettighederne flere gange, senest i vinteren 2020, og i 2021 fik regionerne mulighed for at suspendere patientrettighederne som følge af det store pres, der var skabt på grund af covid-19. Det var der så fire regioner der benyttede sig af, men et næsten enigt regionsråd i Region Syddanmark besluttede at holde fast i det udvidede frie sygehusvalg.

»Det har vi gjort for at sikre, at vi bruger alt offentlig og privat sygehuskapacitet. Det betyder, at flere får hjælp«, sagde Venstres Stephanie Lohse til TV 2, der på det tidspunkt ikke kun var regionsrådsformand i Region Syddanmark, men tillige også var formand for Danske Regioner.

De øvrige regioner, de fire med rødt flertal, valgte at ophæve patientrettighederne midlertidigt. Stephanie Lohse sagde dengang til TV 2, at selv om man har besluttet at bibeholde patientrettighederne i Region Syddanmark, vil der være patienter, som ikke kan få hjælp – simpelt hen jo fordi det var så presset. Stephanie Lohse håbede dog på, at man kunne hjælpe flere, end et historisk presset sundhedsvæsen kunne på det tidspunkt, fordi man i samarbejde med privathospitalerne kan udnytte al kapaciteten på dansk grund. Af samme grund var det i Stephanie Lohses optik en fejl, da det politiske flertal i Folketinget suspenderede det udvidede frie sygehusvalg.

»Det er vigtigt, at man ikke stikker befolkningen blår i øjnene. Der bliver prioriteret benhårdt på de offentlige sygehuse, men det er ærgerligt, at man suspenderer alle rettigheder og ikke forsøger at hjælpe så mange, som man overhovedet kan«, sagde hun til TV 2. Og bedre kunne det sådan set ikke siges.

Det, der kommer til at ske nu, er jo, at man forlænger ventelisterne og fratager patienterne mulighed for at træde ud af ventekøen, medmindre de selvfølgelig er omfattet af en sundhedsforsikring eller selv har midlerne til at kunne betale. Der er jo altså 2,3 millioner danskere, som har en sundhedsforsikring. Resten af befolkningen taber så på den her forringelse, som regeringen i dag foreslår. Så det bliver et klokkeklart nej herfra. Vi Konservative ønsker ikke at skabe mere ulighed i sundhed, hvor de mindre bemidlede kommer til at vente længst, og vi ønsker rent faktisk ikke at skabe større behov for, at befolkningen skal sikre sig mod sygdom ved at tegne en sundhedsforsikring – noget, som også de praktiserende læger bekymrer sig om i medierne i dag.

Hvis regeringen endelig ville afhjælpe presset på sundhedsvæsenet, kunne man jo se på, som jeg har foreslået flere gange, at lette de økonomiske rammer for de praktiserende speciallæger. Der er rent faktisk 38 forskellige specialer, og det kunne jo gøre, at f.eks. grå stær-operationer kunne blive håndteret, eller at folk med hudlidelser, springfingre og andre ting kunne blive behandlet.

Og så sådan helt grundlæggende kan jeg ikke helt forstå, at man har sendt store dele af sundhedsvæsenets problemer til hjørnespark. Der var jo rent faktisk op til 2019-valget udarbejdet en glimrende plan for, hvordan man kunne robustgøre det danske sundhedsvæsen, og det ærgrer mig, at regeringen ikke har kigget nærmere på det, for der var rent faktisk nogle rigtig gode forslag. Tak for ordet.

Kl. 14:27

Første næstformand (Leif Lahn Jensen):

Vi siger tak til ordføreren – der er ikke nogen spørgsmål. Næste ordfører er hr. Peder Hvelplund fra Enhedslisten. Velkommen.

Kl. 14:27

(Ordfører)

Peder Hvelplund (EL):

Tak for det, formand. Der hersker jo ikke nogen tvivl om, at patienter skal behandles hurtigst muligt, men pointen er bare, at patienter ikke bliver behandlet af, at vi vedtager garantier herinde i Folketinget. Patienter bliver behandlet af, at der er sundhedsfagligt personale til at behandle dem, og det er helt naturligt, at den nødvendige prioritering, der skal foregå i sundhedsvæsenet, også sker ud fra en sundhedsfaglig vurdering og ikke efter, hvor privathospitaler finder det lukrativt at tilbyde ydelser.

Jeg synes, det er et fornuftigt forslag, regeringen fremsætter her. Der er noget, jeg så til gengæld savner, hvis man reelt vil gøre op med de helt urimelige ventelister, der er i dag. Vi hører jo dagligt, i hvert fald ugentligt, historier om folk, der står på venteliste, og hvilke dramatiske konsekvenser det har, uanset om det er på akutafdelinger, om det er i psykiatrien, eller om det som her senest er med tarmkræftpatienter. Det er jo en fuldstændig urimelig behandling, de bliver udsat for, og derfor er det nødvendigt at investere i vores sundhedsvæsen, for det er udtryk for et sundhedsvæsen, der er presset i knæ. Og det, der giver kapacitetsudfordringerne i sundhedsvæsenet, er jo manglen på personale.

Derfor synes jeg også, det er temmelig bekymrende at se, at det, regeringen lægger op til, er, at det foreslåede lønløft, der måtte være, skal finansieres af besparelser i kommuner og regioner, altså at man reelt set kommer til at fodre hunden med sin egen hale – at det lønløft, der så muligvis måtte komme, skal finansieres af, at man så kommer til at mangle kollegaer, fordi der skal gennemføres besparelser.

Derudover mangler jeg også at se de konkrete investeringer i sundhedsvæsenet, som reelt kan afhjælpe den her problematik. For problematikken er jo velkendt, efter at vi har investeret i kvalitetsfondsbyggerierne, altså supersygehusene; desuagtet alle de problemer, der måtte være med dem og med byggeriet af dem, er det en rigtig investering, at man skal forsøge at højne det faglige niveau gennem en øget specialisering og centralisering, men det efterlader jo også en lang række kapacitetsudfordringer, især i det nære sundhedsvæsen, som vi stadig væk mangler at få svar på hvordan regeringen vil sikre de tilstrækkelige investeringer i.

Derfor er det her jo ikke noget, der løser udfordringen, for det her kommer ikke til at øge kapaciteten, det kommer ikke til at fjerne ventelisterne. Men det kommer til at sikre, at den prioritering, der foregår i sundhedsvæsenet, kommer til at foregå ud fra nogle mere rimelige betragtninger, nemlig ud fra nogle sundhedsfaglige kriterier, som sikrer, at de patienter, der har størst behandlingsbehov, også er dem, der bliver behandlet først. Derfor kommer vi også til at bakke op omkring det her forslag. Det er ikke, fordi vi synes, det er fornuftigt at have så lange ventelister som muligt, men fordi det netop er afgørende, at vi også udnytter den begrænsede kapacitet, vi har, bedst muligt, og det gør vi altså ved at sikre, at det er ud fra en lægefaglig betragtning, prioriteringen foregår.

For virkeligheden med behandlingsgarantien er jo, at de mest lukrative opgaver, altså dem, som privathospitalerne finder det mest formålstjenligt at løse – dem, der også gavner på deres bundlinje – er de mindst komplicerede operationer. Og det betyder jo, at vi sender opgaver ud i det private, hvortil vi så skal afsætte personale til at løse de opgaver, og de kommer så til at mangle i det offentlige sundhedsvæsen, hvor man kan sige, at behovet for at løse opgaver prioriteret ud fra sundhedsfaglige kriterier netop er større.

Det er derfor, vi kommer til at bakke op om det her forslag, men samtidig også kommer med en stor bekymring for, at regeringen ikke endnu anviser nogle løsninger på, hvordan vi får løst de reelle problemer i vores sundhedsvæsen, nemlig manglen på kapacitet og det at kunne tiltrække og fastholde personale gennem bedre løn- og arbejdsvilkår og gennem investeringer i det nære sundhedsvæsen, altså der, hvor vi ved, at opgaverne nu bliver skubbet ud til både privatpraktiserende læger eller almenmedicinere og også ud til den forebyggende og rehabiliterende indsats ude i kommunerne.

Så vi kommer med en opbakning til det konkrete lovforslag, men samtidig også med en stor bekymring for, at regeringen reelt ikke har vist villighed til at løse de helt konkrete udfordringer, vi står med i et sundhedsvæsen, der er presset i knæ.

Kl. 14:31

Første næstformand (Leif Lahn Jensen):

Der er indtil videre en enkelt indtegnet for en kort bemærkning, og det er hr. Kim Edberg Andersen. Værsgo.

Kl. 14:32

Kim Edberg Andersen (NB):

Jeg bed mærke i, at ordføreren sagde, at behandlingen i det private gjorde, at færre patienter blev behandlet. Så påstanden fra ordføreren er, at hvis en offentligt ansat sygeplejerske pludselig bliver ansat i det private, bliver hun mindre effektiv. Men behandling er vel behandling, og så kan man have en ideologisk holdning til, om vi skal have en barnepigestat, eller om det skal udsættes for konkurrence, men er vi ikke enige om, at man ikke bliver mindre effektiv af at være ansat som privat læge eller sygeplejerske?

Kl. 14:32

Første næstformand (Leif Lahn Jensen):

Ordføreren.

Kl. 14:32

Peder Hvelplund (EL):

Jeg håber ikke, at ordføreren har hørt mig sige, at der er færre, der bliver behandlet, fordi man kan blive behandlet i det private. Der er jo præcis det samme antal personale til at behandle patienter, uanset om de er ansat i det private eller det offentlige. Det, der er pointen, er jo, hvem det er, vi prioriterer at behandle, og der er det jo sådan, at prioriteringen i det offentlige sundhedsvæsen vil foregå ud fra sundhedsfaglige kriterier, og at i det private vil det foregå efter, hvem der er lettest at behandle.

Vi kan jo se, at hvis der er to patienter med den samme lidelse, f.eks. en hoftedysplasi, så vil en patient, som har tilstødende sygdomme – det kan være sukkersyge, psykisk sygdom eller andet – samtidig med at vedkommende har hoftedysplasi, ikke blive tilbudt behandling i det private, fordi behandlingen så vil blive for kompleks. Dermed vil vedkommende komme til at vente i længere tid, hvorimod den, der har en forholdsvis ukompliceret lidelse, vil blive behandlet tidligere. Så det er et spørgsmål om, hvordan man prioriterer, og hvem man sikrer skal forrest i køen.

Kl. 14:33

Første næstformand (Leif Lahn Jensen):

Spørgeren.

Kl. 14:33

Kim Edberg Andersen (NB):

Som jeg forstår forslaget, snakker vi om, at det bliver udsat i 15 dage, og at så kan man blive behandlet i det private. Så siger ordføreren lige pludselig, at det er sådan, at hvis man kun har én sygdom, skal man bagest i køen nu, fordi man død og pine skal behandles i det offentlige.

Vil ordføreren ikke bare bekræfte, at man i Danmark ikke bliver behandlet, hverken i det private eller det offentlige, hvis ikke man har en sygdom, der er behandlingsværdig? Og så kommer jeg tilbage til, hvordan det så kan være, at ordføreren mener, at en patient med hoftedysplasi, som bliver behandlet i det private, bliver dårligere behandlet eller bliver nedprioriteret, hvis man kun har den sygdom, i forhold til hvordan man gør det i det offentlige. Jeg forstår ikke tanken, men jeg forstår godt, at ideologien er, at alt skal holdes i det offentlige.

Kl. 14:34

Første næstformand (Leif Lahn Jensen):

Ordføreren.

Kl. 14:34

Peder Hvelplund (EL):

Så tror jeg faktisk ikke, ordføreren forstår det, for det her er sådan set ikke særlig ideologisk. Det er et spørgsmål om, hvordan vi foretager prioriteringer. Jeg er af den opfattelse, at de patienter, der har størst behandlingsbehov, er dem, der skal behandles først, og ikke dem med de mest ukomplicerede lidelser. Det er jo det, vi gør, når vi har en behandlingsgaranti, og det, der er fordelen ved, at man forlænger behandlingsgarantien fra 30 til 60 dage, er, at man sikrer, at der er et større tidsrum, hvor man kan foretage de reelle sundhedsfaglige prioriteringer, så folk ikke automatisk bliver sendt ud i det private meget tidligt.

Kl. 14:34

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Næste ordfører, der skal herop på talerstolen, er fru Lotte Rod fra Radikale Venstre. Velkommen til.

Kl. 14:35

(Ordfører)

Lotte Rod (RV):

Tak for det. Det her er godt nok en debat, der kan dele os efter anskuelse, og jeg tænker derfor, at jeg vil starte med at citere formanden for Lægeforeningen, nemlig Camilla Rathcke, som her i oktober skrev en ret god leder. Så den vil jeg lige starte med at citere fra. Hun skriver:

»Landets kirurger har med et gennemtrængende og velunderbygget opråb gjort opmærksom på, hvordan den nuværende behandlingsgaranti bidrager til et skævt sundhedsvæsen, fordi det reelt ikke er muligt at overholde den. Det er blevet til en garanti for nogen , men reelt skrift på papir for andre.

De mindst syge og »lette«  patienter sendes til privathospitaler, mens patienter med f.eks. hjerte- eller lungesygdom, som er for komplicerede at behandle i privat regi, eller patienter, som har brug for højtspecialiseret behandling, må vente, fordi der ikke er relevante tilbud i det private. Patienter risikerer, at deres sygdom forværres ...«.

Hun fortsætter:

»Dertil kommer, at konkurrencen om de samme sygeplejersker og speciallæger skærpes. En vigtig del af udfordringen er nu, at der med en behandlingsgaranti, der ikke kan overholdes, opbygges offentligt betalte tilbud i privat regi, som ikke alle patienter kan få del i. Imens halter bemandingen i det offentlige sygehusvæsen, der burde kunne levere til alle. Det har også konsekvenser for opgaver, som det private område ikke tager sig af som f.eks. akutområdet og døgndækkende behandling, og på sigt også for kvaliteten af den uddannelse, der leveres til læger, sygeplejersker med flere.« 

I Radikale Venstre går vi ind for, at alle skal udredes hurtigt. Vi har alle sammen brug for at få besked på, hvad der er galt. Til gengæld kunne vi godt tænke os at komme af med behandlingsgarantien som sådan en bureaukratisk regel og i stedet for lave en mere individuel behandlingsplan, sådan at vi kan komme hen til det, som flere ordførere også har talt for i dag, nemlig at vi kommer til at behandle dem, der har mest brug for det først, og ikke dem, der er lettest eller er nye i systemet.

Derfor vil jeg gerne i dag på Radikale Venstres vegne sige, at vi godt kan støtte det lovforslag, der ligger, men jeg vil kraftigt opfordre regeringen til at tage lederskabet på sig og kigge samlet på det her med behandlingsgarantien.

Kl. 14:37

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er fru Mette Thiesen fra Dansk Folkeparti.

Kl. 14:37

(Ordfører)

Mette Thiesen (DF):

Tak for ordet. I Dansk Folkeparti mener vi, at patientrettigheder er en hjørnesten i det danske sundhedsvæsen; dem skal vi styrke, dem skal vi værne om, vi skal ikke forringe dem. Behandlingsgarantien, som regeringen her foreslår at forringe, har historisk været med til at nedbringe ventetiden på en operation betragteligt, og derfor mener vi ikke, at det er en særlig god idé at forringe den rettighed i en tid med alt for lange ventelister. Jeg anerkender fuldt ud, at regeringen gerne vil sikre, at de mest syge behandles først, i en tid med store kapacitetsudfordringer og lange ventelister, men vi skal bare lige huske på, at kirurgerne allerede i dag skal prioritere de akutte patienter og livstruende syge først.

I Dansk Folkeparti mener vi ikke, at løsningen på de nuværende udfordringer i sundhedsvæsenet er at forringe patienternes rettigheder, tværtimod. Det var Socialdemokratiet og Venstre sådan set også enige med os i under valgkampen. Den daværende sundhedsminister udtalte eksempelvis i Politiken, og nu citerer jeg:

»Garantierne er med til at sikre, at man bruger al kapacitet i sundhedsvæsenet, både offentligt og privat. Og det private er fordoblet til 10 procent fra 5 procent af det, der bliver produceret i vores sundhedsvæsen. Det er præcis den effekt, vi er ude efter: At bruge alt hvad vi kan af ressourcer, medarbejdere og hardware på at høvle ned på ventelisterne.«

Det mener man så åbenbart ikke længere, og sådan kan ting gå så hurtigt i politik.

En forringelse af behandlingsgarantien vil ikke betyde kortere ventelister for patienterne, nok tværtimod, og en del vil nok også komme til at vente endnu længere tid, end de gør i dag. Det kommer også til at ramme skævt. Man kommer til at øge uligheden i sundhed. Når man forsøger at stoppe strømmen af patienter fra det offentlige til privathospitalerne via behandlingsgarantien, som regeringen her forsøger, så vil flere jo bare gøre brug af deres private sundhedsforsikringer.

I Dansk Folkeparti har vi absolut ikke noget imod private sundhedsforsikringer, men det er altså forsikringer, som eksempelvis ældre og mennesker med alvorlige kroniske eller langvarige sygdomme i stort omfang ikke har. Hertil kommer jo, at den aftale, man indgik med privathospitalerne i februar måned, om, at de skal tage flere patienter på det offentliges regning, mod at det offentlige får en rabat, yderligere kan komme til at medvirke til, at patienter med sundhedsforsikringer kommer foran i køen hos privathospitalerne.

En direktør fra et privathospital udtalte i forbindelse med den aftale, at hans hospital kan komme til at nedprioritere patienter fra det offentlige for i stedet at behandle dem, som kommer med egne sundhedsforsikringer. Det kan simpelt hen bedre betale sig for dem. Tilbage står så, at en række patienter vil ende på en endnu længere venteliste i det offentlige. Regeringen kommer altså til at skabe yderligere ulighed i sundhed, selv om man i hvert fald påstår, at man vil det modsatte. Kort og godt risikerer regeringen at skabe flere udfordringer, end man reelt løser, med det her forslag.

I Dansk Folkeparti kan vi således – selvfølgelig – ikke støtte forslaget om at forringe en så central hjørnesten i sundhedsvæsenet, som behandlingsgarantien er. Tak for ordet.

Kl. 14:41

Første næstformand (Leif Lahn Jensen):

Det er os, der takker ordføreren. Der er ingen korte bemærkninger. Tak for det. Den næste ordfører er fru Franciska Rosenkilde fra Alternativet. Velkommen.

Kl. 14:41

(Ordfører)

Franciska Rosenkilde (ALT):

Tak, formand. Vi har et presset sundhedsvæsen – et ekstremt presset sundhedsvæsen. Det betyder, at alt for mange medarbejdere skal gå på arbejde med en vished om, at de ikke kan løse de opgaver, som de har fået stillet, på en optimal måde. Det betyder, at patienter i nogle tilfælde ikke får den omsorg, der kunne gøre, at de kommer sig hurtigere efter deres sygdomsforløb. Det betyder desværre også i nogle tilfælde, at patienter slet ikke får den behandling, de har brug for. Vi stiller som samfund nogle rammer til rådighed, som gør, at alt for mange ansatte i sundhedsvæsenet ikke kan levere det faglige niveau, de ønsker og er uddannet til. Det betyder selvfølgelig også en hel del for kvaliteten af den velfærd, som vi borgere får.

I Alternativet stemmer vi for L 56, og det gør vi, fordi der er nødt til at ske noget nu. Vi stemmer grønt til forslaget, fordi det kan hjælpe det pressede personale her og nu. De har brug for hjælp, og de har fortjent det. Men der skal ikke herske nogen tvivl om, at i Alternativets øjne er det her en lappeløsning; det løser ikkeproblemerne. Det giver i bedste fald noget af sundhedspersonalet en lille smule luft, og det er ikke nok.

Både personalet i og alle brugerne af sundhedsvæsenet har fortjent, at vi som politikere ikke kun laver lappeløsninger, men at vi også formulerer nogle langsigtede visioner for sektoren. På den lange bane skal vi tale sundhedspolitiske visioner, og vi skal tale om prioriteringer, om livskvalitet, om lighed i sundhed og om en grundlæggende opprioritering af omsorgsarbejdet i vores samfund. Det er hjørnestenen i min politiske vision for sundhedsvæsenet. Dette forslag taler på ingen måde ind i de visioner, fordi det er en lappeløsning. Derfor er det vigtigt, at dette er en midlertidig løsning, hvilket sundhedsministeren også lægger op til – en midlertidig løsning på et meget akut problem.

I Alternativet glæder vi os til at blive indkaldt til reelle sundhedsforhandlinger, og jeg forventer et ambitiøst udspil, hvor man anerkender den underliggende krise, som sundhedsvæsenet står i. Jeg håber inderligt, at regeringen vil være med til at opprioritere forebyggelse i massiv grad, for alt andet er dyre lappeløsninger. Tak for ordet.

Kl. 14:43

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Kim Edberg Andersen fra Nye Borgerlige. Velkommen.

Kl. 14:44

(Ordfører)

Kim Edberg Andersen (NB):

Sådan lige for at I ikke skal sidde og falde i søvn og være i tvivl om, hvor Nye Borgerlige står, vil jeg sige det meget enkelt: Det er et dårligt forslag, og det kommer vi selvfølgelig ikke til at stemme for.

Virkeligheden er, at sundhedsvæsenet er presset. Det har sundhedsvæsenet været længe. Løsningen er ikke mere offentligt sundhedsvæsen. Det er meget mere konkurrenceudsættelse og gerne meget mere specialisering, sådan at private aktører også står for uddannelse og for de svære operationer, som ofte er dem, som vi får at vide ikke kan lade sig gøre, og det er underminerende for et offentligt væsen, der dybest set ikke virker. Det kommer heller ikke til at virke den 1. januar 2025. Men det er jo selvfølgelig en rigtig god mølpose at putte tingene i, når man er løbet tør for løsninger i forhold til at hjælpe danskerne.

Vi skal jo rose os selv herinde. Jeg har fundet ud af, at efter jeg er blevet folketingsmedlem, har jeg ikke en privat sundhedsforsikring længere. Det havde jeg, da jeg var privat ansat. Og der må jeg da håbe, at alle medlemmerne herinde ikke er dækket af en, for så er det jo ret uheldigt; vi bliver udredt, og så kan vi selv blive behandlet, men dem, der har det sværest, altså dem, der ikke er blandt de 2,3 millioner danskere, der har en privat sundhedsforsikring, stiller vi ringere. I Nye Borgerlige kommer vi ikke til at sørge for, at danskerne får dårligere rettigheder i forhold til at blive raske, tværtimod.

Jeg anerkender de velmenende ord fra mange ordførere heroppe om, at vi alle sammen måske et eller andet sted ønsker, at det her bliver løst. Men jeg håber også, at når vi er ved at ryste posen, når vi sætter os ned til forhandlingerne på et eller andet tidspunkt, smider ordførererne herinde måske de ideologiske kæpheste væk, og at de måske ser, at løsningen ikke er mere barnepigestat og mere offentligt sundhedsvæsen. Det er måske noget mere privatisering, noget mere konkurrenceudsættelse, sådan at vi kan få løst de grundlæggende problemstillinger med arbejdsmiljø, med løn og med mulighederne for, at en sygeplejerske kan komme hen at arbejde under et system og en praksis, hvor hun føler sig bedst muligt værdsat til den løn, hun finder er rimelig. For virkeligheden er, at det er mennesker, vi mangler. Det er mennesker på operationsgangene, og det løser den her udsættelse på 15 dage desværre ikke. Det lyder godt. Det er ikke et forslag, vi kommer til at støtte.

Kl. 14:46

Første næstformand (Leif Lahn Jensen):

Vi siger tak til ordføreren. Der er ingen korte bemærkninger, og så er det indenrigs- og sundhedsministeren. Velkommen.

Kl. 14:46

Indenrigs- og sundhedsministeren (Sophie Løhde):

Tak, formand, og tak for talerne og bemærkningerne fra ordførerne til lovforslaget, som jeg noterer mig at et meget bredt flertal i Folketinget bakker op omkring. Nogle lovforslag bunder i et politisk ønske om forandring og om at forandre til det bedre. Andre lovforslag bunder nogle gange i en ren nødvendighed, en mere brændende platform, om man vil, og det her lovforslag hører til i den sidste kategori.

Der skal ikke herske nogen tvivl om, at jeg er dybt optaget af patienternes rettigheder i vores sundhedsvæsen. Venstre har selv i sin tid stået fadder til at få indført behandlingsretten og udredningsretten, og er der noget, vi ønsker, så er det, at vi nu forhåbentlig snart også kan begynde at se ind en fremtid, hvor ventelisterne kommer ned frem for at blive ved med at vokse. Behandlingsretten sikrer, at man uanset størrelsen på ens pengepung eller forsikringspolice har ret til at modtage behandling i privat regi, hvis ventetiden i det offentlige er for lang. Og lange er ventelisterne i sygehusvæsenet. Alt for mange patienter venter alt for længe.

For situationen er den, at sundhedsvæsenet er presset fra stort set alle sider. Ventetiderne stiger, produktiviteten daler, behandlingsefterslæbet er betydeligt, og situationen er hverken holdbar for patienterne eller for personalet. I Regeringen har vi fra dag et haft et velfungerende sundhedsvæsen som en hovedprioritet for os. På den korte bane betyder det, at vi skal få lettet presset på sygehusene og nedbragt ventetiderne til behandling. Det var derfor, at vi for en lille måneds tid siden indgik en aftale med Danske Regioner om en akutplan, og det er derfor, jeg står her i dag. Akutplanen indeholder 16 initiativer, som samlet skal være med til at robustgøre vores akutmodtagelser og nedbringe de alt for lange ventetider på sygehusene.

Et af initiativerne – og jeg understreger, at det er et af initiativerne – er det lovforslag, vi behandler her i dag. For selvfølgelig kan det her lovforslag på ingen måde stå alene, og det har vi heller ikke forsøgt at bilde nogen ind fra regeringens side. Akutplanen skal ses i sin helhed og i sin sammenhæng i forhold til indsatsen for nu forhåbentlig at kunne få nedbragt de alt for lange ventelister. Lovforslaget her betyder, at vi i en helt afgrænset tidsperiode foreslår at udvide behandlingsretten til somatisk behandling under det udvidede frie sygehusvalg. I dag kan en patient under visse omstændigheder vælge at tage sine penge med fra det offentlige til det private, hvis patientens region f.eks. ikke kan tilbyde behandling inden for 30 dage og det kan gøres hurtigere på et aftalesygehus, som Danske Regioner har indgået aftale med.

Med lovforslaget foreslår regeringen midlertidigt at udvide retten til udvidet frit sygehusvalg fra 30 dage til 60 dage for somatisk behandling. Det vil gælde for patienter, som er henvist til sygehusbehandling og udredt i perioden fra den 1. juni 2023 til og med den 31. december 2024.

Det er vigtigt for mig at understrege, at vi med lovforslaget her ikke suspenderer behandlingsretten, som nogle ordførere i dag har sagt. Det er ganske enkelt ikke korrekt, og hvis man ellers går op i at bekæmpe ulighed i sundhedsvæsenet, skal man også være optaget af at bekæmpe ventelister, og det er præcis, hvad akutplanen har til formål at sikre, og at vi dermed forhåbentlig kan se ind i en tid, hvor ventetiderne med akutplanen endelig kan begynde at komme ned, frem for som I de sidste par år, selv da pengekassen var fuldstændig åben, at blive ved med at stige. Jeg vil også gerne i dag benytte lejligheden til at slå fast, at lovændringen heller ikke har betydning for kræft- og hjertepatienter. Her gælder naturligvis fortsat de særlige bestemmelser om maksimale ventetider.

Der er ikke nogen tvivl om, at vi står i en ekstraordinær situation, og at vi er nødt til at bringe mange forskellige værktøjer i spil. Med lovforslaget her får regionerne en bedre mulighed for at kunne prioritere og planlægge. Det bliver muligt for hospitaler og læger at prioritere de mest behandlingskrævende patienter, og det er i øvrigt et initiativ, der bl.a. er efterspurgt af Lægeforeningen.

Kl. 14:51

Til gengæld vil jeg gerne bringe nogle af Folketingets ordførere ud af vildfarelsen om, at vi nu ikke udnytter kapaciteten i såvel offentlig som privat regi bedst muligt. Det er jo præcis det modsatte, akutplanen skal sikre, nemlig at vi både bruger kapaciteten på de private sygehuse bedst muligt, og at vi udnytter kapaciteten på de offentlige sygehuse bedst muligt, og dermed at flest mulige patienter kan blive behandlet, så vi kan få nedbragt ventelisterne. Hvad hjælper flotte garantier for patienterne, hvis ikke de også omsættes til handling i praksis, og at man dermed kan modtage sin behandling? Der er det en afgørende prioritet for den her regering, at vi får bekæmpet ventelister på sygehusene.

Jeg synes, vi med lovforslaget her har fundet en balance. Vi giver midlertidigt regionerne nogle muligheder for at kunne prioritere, men vi holder samtidig hånden under patienternes behandlingsret i stedet for at suspendere den, og vi gør det kun midlertidigt og i en situation, hvor sundhedsvæsenet er ekstra presset. Akutplanen, som det her lovforslag altså kun er et enkelt lille element i, tjener alt i alt et enkelt formål: at vi skal have nedbragt de lange ventelister, der har ophobet sig over flere år.

Med de ord vil jeg sige tak for Folketingets opmærksomhed. Jeg ser frem til den videre udvalgsbehandling og står naturligvis til rådighed for besvarelse af de spørgsmål, som udvalget måtte have undervejs. Og endnu en gang også tak for den meget brede opbakning her i Folketinget til regeringens lovforslag.

Kl. 14:52

Første næstformand (Leif Lahn Jensen):

Den første, der har ønsket en kort bemærkning, er hr. Kim Edberg Andersen. Værsgo.

Kl. 14:53

Kim Edberg Andersen (NB):

Tak for det. Vil ministeren ikke prøve at forklare mig, for ministeren ved godt, at jeg ikke altid er den hurtigste, om ministeren har lavet en vurdering af situationen, hvis vi nu suspenderede de her 30 dage helt, sådan at du, fra første dag du er udredt, har mulighed for at komme på privathospital? Har ministeren lavet en beregning af, hvor meget det kunne hjælpe på ventelisterne, eller er det bare sådan, at man tænker, at jo længere tid folk skal være tvunget ind i det offentlige system, som ikke virker, jo bedre er det?

Jeg håber jo, at ministeren har medtaget Venstre-dna deri, for sådan som jeg hørte ministeren tidligere, er jeg slet ikke i tvivl om, at ministeren er enig i, at behandlingsgarantien flyttede et kæmpe bjerg i forhold til ventelister tidligere. Nu går man den anden vej, og så siger man, at det løser samme problem som tidligere, og det forstår jeg ikke helt.

Men har ministeren lavet en beregning af, hvad det ville betyde, hvis vi nu gav behandlingsgaranti fra dag et?

Kl. 14:53

Første næstformand (Leif Lahn Jensen):

Ministeren.

Kl. 14:53

Indenrigs- og sundhedsministeren (Sophie Løhde):

Nej, det er ikke en beregning, jeg står med heroppe på talerstolen. Lad mig igen understrege, at regeringen ikke går ind for at suspendere behandlingsgarantien fuldstændig, som spørgeren er inde på.

Så synes jeg, det er meget fint, at man her i Folketingssalen laver forskellige historiske paralleller, men så skal man bare huske, hvad behandlingsretten var på, da den i sin tid blev indført i den ekstraordinære situation, hvor der dengang havde ophobet sig enorme ventelister. Den var på 60 dage. Hvorfor var den ikke på 30 dage med det samme? Det kunne man gøre senere, da man havde fået opbygget kapaciteten på en sådan måde, at man også kunne begynde at give en behandlingsgaranti med indhold for patienterne, så det ikke blot var flotte rettigheder på papiret, men også en ret til rent faktisk at få den hurtige behandling.

Der er vi optaget af at bruge kapaciteten i såvel det offentlige som det private sygehusvæsen bedst muligt, og det er jo også derfor, at vi med akutplanen nu bl.a. har lavet en delaftale sammen med regionerne og de private sygehuse og klinikker, som sikrer, at vi også fortsat anvender den private kapacitet på et fortsat højt niveau.

Kl. 14:55

Første næstformand (Leif Lahn Jensen):

Spørgeren.

Kl. 14:55

Kim Edberg Andersen (NB):

Det er altid godt at blive belært om historien, men er virkeligheden ikke også, at dengang var puklen heller ikke kun på 45 dage? Dengang var ventetiden noget længere. Det blev indført som en positiv pejlestok i forhold til at få den mindsket. Men nok om det.

Jeg har bare brug for at vide, om det, når ministeren siger, at man ikke suspenderer en behandlingsret, så ikke sådan lidt er et retorisk greb. For det er også, at man udvider en udvidet ordning og dybest set forringer en mulighed for danskere til at søge ud på det private sundhedsmarked.

Kl. 14:55

Første næstformand (Leif Lahn Jensen):

Ministeren.

Kl. 14:55

Indenrigs- og sundhedsministeren (Sophie Løhde):

Nej, den her regering går ikke ind for at suspendere behandlingsgarantien, og derfor er det heller ikke en del af det her lovforslag. Og så vil jeg bare opfordre til, at vi ikke forsøger at gøre den her diskussion til en eller anden snak om, at der er nogle ventetider på 45 dage i vores sygehusvæsen. Det er et gennemsnitstal. Et gennemsnit dækker over nogle enorme forskelle. Jeg håber, at Folketingets partiers ordførere bl.a. også har set de eksempler med unge mennesker, der bliver bedt om at vente i op til 13 år på at komme i behandling – 13 år – og hvor der samtidig er ledig kapacitet i det private. Der er det da helt afgørende, at vi får lavet aftaler med de private sygehuse og klinikker, sådan at vi bruger de steder, hvor der er ledig kapacitet, bedst muligt, og at vi gør det på en sådan måde, at du ikke skal være afhængig af at have en sundhedsforsikring.

Kl. 14:56

Første næstformand (Leif Lahn Jensen):

Tak. Så er den næste hr. Per Larsen. Værsgo.

Kl. 14:56

Per Larsen (KF):

Tak for det, og tak for ministerens tale. Jeg vil gerne spørge ministeren, om ministeren kan bekræfte, at der rent faktisk er færre penge, som regionerne kan bruge på at købe privat kapacitet, i 2023 i forhold til det, man havde mulighed for i 2022, altså at man faktuelt har reduceret muligheden for regionerne til at entrere med privathospitalerne i nødvendigt omfang.

Kl. 14:57

Første næstformand (Leif Lahn Jensen):

Ministeren.

Kl. 14:57

Indenrigs- og sundhedsministeren (Sophie Løhde):

Nej, jeg kan ikke bekræfte, at regionerne nu skulle begynde at bruge de private sygehuse i mindre omfang. Det er sådan set heller ikke det, vi har aftalt med landets regioner i akutplanen.

Kl. 14:57

Første næstformand (Leif Lahn Jensen):

Spørgeren.

Kl. 14:57

Per Larsen (KF):

Faktuelt er det i hvert fald sådan, kan jeg konstatere, at i den region, hvor jeg kommer fra, har man væsentlig færre midler til rådighed til at købe privat kapacitet i 2023 i forhold til i 2022.

Men jeg vil gerne spørge om noget andet: Ville det ikke være hensigtsmæssigt i den situation, vi står i, at man fjernede rammerne for, hvor meget de praktiserende speciallæger må have lov til at arbejde? Der er jo en økonomisk ramme, som stopper dem i deres aktivitet, og i den situation, vi er i, med lange ventelister ville det være hensigtsmæssigt, hvis det var sådan, at vi fik udnyttet den kapacitet, de har, maksimalt.

Kl. 14:57

Første næstformand (Leif Lahn Jensen):

Ministeren.

Kl. 14:57

Indenrigs- og sundhedsministeren (Sophie Løhde):

Først og fremmest vil jeg gerne slå fast, at med akutplanen får regionerne 2 mia. kr. ekstra til at få nedbragt de alt for lange ventelister på vores sygehuse. Akutplanen består af en lang række af forskellige initiativer, hvor det her lovforslag som sagt kun er et enkelt lille element. I akutplanen – for at besvare ordførerens spørgsmål – indgår det også, at vi skal bruge kapaciteten bedst muligt, for så vidt angår de praktiserende speciallæger. For det er jo korrekt, at der er steder, hvor vi med fordel kan bruge de praktiserende speciallæger til at hjælpe os med at få nedbragt ventelisterne. Så det er et element i aftalen med Danske Regioner i akutplanen.

Kl. 14:58

Første næstformand (Leif Lahn Jensen):

Den næste er fru Kirsten Normann Andersen. Værsgo.

Kl. 14:58

Kirsten Normann Andersen (SF):

Tak for det. Jeg har jo allerede sagt, at vi også bakker op om forslaget, men at vi også er enormt bekymrede for, om det er alt, alt for lidt i forhold til de kæmpestore problemer, som vi står over for lige nu. Når ministeren nu selv står og fremhæver, at vi også havde lange ventelister før i tiden, og at vi løste det ved at lave ventelistegarantier, så minder jeg også bare om, at det jo dengang var noget strukturelt modsat i dag, hvor det jo er et spørgsmål om kapacitet. Hvis vi ikke har kapaciteten til at tage os af flere og flere kræftpatienter eller til at sørge for at have læger nok i akutmodtagelserne på landets sygehuse, løser den her aftale vel reelt ikke det kapacitetsproblem, som vel grundlæggende er det, der er årsagen til det problem, vi står med lige nu.

Mener ministeren, at en forlængelse af ventelistegarantien løser problemet for kræftpatienter og i forhold til presset på akutafdelingerne eksempelvis?

Kl. 14:59

Første næstformand (Leif Lahn Jensen):

Ministeren.

Kl. 14:59

Indenrigs- og sundhedsministeren (Sophie Løhde):

Nej, det mener regeringen ikke, og det har vi heller ikke forsøgt at bilde nogen ind. Men jeg vil godt starte med at kvittere for SF's opbakning til lovforslaget. Hvis det her lovforslag var regeringens svar på, hvad vi vil gøre for at bekæmpe de alt for lange ventelister, så var det en bekymring, jeg til fulde ville dele. Det her er et enkelt lille element ud af en samlet akutplan, som vi har forhandlet på plads med Danske Regioner, og hvor i øvrigt også Kommunernes Landsforening indgår, fordi der er en række af initiativerne i akutplanen, som også vedrører kommunerne, eksempelvis når det handler om indsatsen med at forebygge unødvendige indlæggelser og genindlæggelser, hvor kommunerne spiller en central rolle.

Så er det korrekt, at vi har et kapacitetspres i vores sundhedsvæsen. Jeg mener også, vi har en strukturel udfordring i vores sundhedsvæsen, og det er jo også baggrunden for, hvad bl.a. Moderaternes ordfører har været inde på tidligere i sin ordførertale, at vi om kort tid nedsætter en sundhedsstrukturkommission, som skal se på den samlede organisering og finansiering af vores sundhedsvæsen, fordi der også er behov for strukturelle forandringer.

Kl. 15:00

Første næstformand (Leif Lahn Jensen):

Spørgeren.

Kl. 15:00

Kirsten Normann Andersen (SF):

Tak. Altså, jeg har også noteret mig, at det ser ud, som om kommissoriet for den sundhedsstrukturkommission, man gerne vil nedsætte den her gang, er stort set identisk med den, man nedsatte tilbage i 00'erne. Jeg kan bare godt være bekymret for, om vi så også endnu en gang står med et resultat, som faktisk ikke løser problemet, men det er et andet spørgsmål, synes jeg.

Når ministeren selv fremhæver, at 13 års ventetid er uacceptabelt lang tid, så er jeg jo fuldstændig enig, men det handler vel stadig væk om at have kompetencer eller om specialeplaner. Løser den her aftale den form for problemer i den sidste ende?

Kl. 15:01

Første næstformand (Leif Lahn Jensen):

Ministeren.

Kl. 15:01

Indenrigs- og sundhedsministeren (Sophie Løhde):

Akutplanen løser på ingen måde de mange og store problemer og udfordringer, vi har i vores sundhedsvæsen. Det er det, jeg flere gange nu også har prøvet at sige her fra talerstolen. Det har vi faktisk været ret ærlige omkring. Nogle gange bliver vi politikere beskyldt for at bruge meget store ord om tingene. Vi har sådan set været ærlige og sagt: Nej, det her er et element til at gøre noget på den helt korte bane for at komme i gang med at bekæmpe ventelister. For jeg synes da, det er dybt bekymrende at se, hvordan ventelisterne er vokset. Produktiviteten er raslet ned. Sidste år, hvor pengekassen stod åben, steg ventelisterne; de blev ikke engang mindre. Der er vi jo nødt til nu at lave nogle grundlæggende forandringer, samtidig med at vi selvfølgelig også skal have fokus på, hvordan vi skal indrette fremtidens sundhedsvæsen, hvor jeg i øvrigt kan afkræfte over for spørgeren, at kommissionen skulle være identisk med den, der blev nedsat tilbage i 00'erne.

Kl. 15:02

Første næstformand (Leif Lahn Jensen):

Så siger vi tak til ministeren. Der er ikke yderligere korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Sundhedsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

19) 1. behandling af beslutningsforslag nr. B 28:

Forslag til folketingsbeslutning om åbenhed om privat partistøtte.

Af Pelle Dragsted (EL) m.fl.

(Fremsættelse 08.02.2023).

Kl. 15:02

Første næstformand (Leif Lahn Jensen):

Ordføreren for forslagsstillerne, Pelle Dragsted, vil gerne begrunde forslaget. Værsgo. Velkommen.

Kl. 15:03

Begrundelse

(Ordfører for forslagsstillerne)

Pelle Dragsted (EL):

Mange tak. Demokrati handler ikke bare om retten til at sætte et kryds hvert fjerde år. Det handler også om muligheden for at træffe det valg på et oplyst grundlag. Og en af forudsætningerne for det er, at vælgerne har indsigt i, hvilke økonomiske interesser der kan stå bag de enkelte partier og politikere, og hvem der betaler for plakaterne, for valgmaterialer og for de reklamer på sociale medier, som partierne hvert år bruger flere og flere penge på.

Desværre er Danmark sammenlignet med de fleste andre lande et uland, når det kommer til åbenhed om den private partistøtte. Reglerne er så hullede, at partierne uden problemer overhovedet kan skjule for befolkningen, hvem der finansierer deres valgkamp. Det så vi senest, da mediet Frihedsbrevet under valgkampen afslørede, hvordan stort set alle partier var parat til at krejle med partistøttereglerne for at holde donationer hemmelige for vælgerne.

Derfor er Danmark også igen og igen gennem de seneste årtier blevet kritiseret af Europarådets antikorruptionskomité, GRECO, af Transparency International – en anden antikorruptionsorganisation – og senest i 2022 af Europa-Kommissionen. Som jeg siger, er det nogle gange lidt et deja-vu at vende tilbage til Folketinget, for skiftende regeringer har gennem årene lovet bod og bedring, altså at man ville skabe større åbenhed om det her.

Det forslag, vi skal debattere i dag, har til formål at skabe fuld åbenhed om den private partistøtte ved at lukke de mange huller, som politikere og partier i dag bruger til at skjule for vælgerne, hvem der finansierer deres valgkampagner. Og formålet er selvfølgelig, at vælgerne får indsigt og kan vurdere, om partierne f.eks. lader sig påvirke af deres økonomiske donorer, altså om de er uafhængige. Og jeg håber selvfølgelig, der vil være bred opbakning til forslaget, ikke mindst fra det flertal af partier, der før valget sagde, at de var parate til at ændre reglerne.

Kl. 15:05

Første næstformand (Leif Lahn Jensen):

Vi siger tak til ordføreren for forslagsstillerne. Forhandlingen er hermed åbnet. Den første, der får ordet, er indenrigs- og sundhedsministeren.

Kl. 15:05

Forhandling

Indenrigs- og sundhedsministeren (Sophie Løhde):

Vi behandler her et beslutningsforslag fra Enhedslisten om åbenhed om privat partistøtte. Med beslutningsforslaget foreslår Enhedslisten, at det pålægges regeringen at foretage de nødvendige foranstaltninger, der sikrer fuld åbenhed om privat partistøtte inden udgangen af 2023. Enhedslisten opremser herefter ti forskellige initiativer, som partiet mener bør indgå i sådanne foranstaltninger. Nogle af initiativerne kender vi bl.a. fra GRECO og Partistøtteudvalget; andre af dem er nye.

Jeg vil gerne starte med at sige, at jeg er enig med Enhedslisten i, at tiden er moden til, at vi kigger på reglerne om privat partistøtte. Jeg vil derfor også gerne takke for den interesse, som beslutningsforslaget jo alt andet lige er udtryk for, også selv om vi nok ikke er enige på alle strækninger.

Set i et helikopterperspektiv er reglerne om åbenhed om privat partistøtte grundlæggende et udtryk for en afvejning af to modstående og hver især væsentlige hensyn. På den ene side er der hensynet til offentlighed og transparens omkring væsentlige demokratiske processer i samfundet. På den anden side er der også hensynet til, at man som almindelig borger skal kunne støtte aktører i demokratiet, uden at ens politiske tilhørsforhold nødvendigvis skal offentliggøres.

Jeg ved, at en række partier, herunder regeringspartierne, er enige i, at der skal kigges på det, der bliver omtalt som den såkaldte selskabsfinte, sådan som Enhedslisten også foreslår som et af sine elementer i beslutningsforslaget. Her sparker Enhedslisten således en åben dør ind. Selskabsfinten er en måde at omgå reglerne om åbenhed om privat partistøtte på, ved at flere bidrag under beløbsgrænsen, der tilsammen overstiger beløbsgrænsen, gennem forskellige juridiske personer, som man har bestemmende indflydelse i, er til den samme bidragsmodtager. Da der som sagt tegner sig et flertal for at regulere bl.a. selskabsfinten, er det helt oplagt, at der skal indledes politiske forhandlinger om, hvordan den regulering skal se ud. Og det er min intention som minister at indkalde til de forhandlinger snarest muligt.

I den forbindelse vil jeg også gerne nævne, at Transparency International i 2022 rangerede Danmark som det land i verden, der opfattes som mindst korrupt. Det er et flot resultat, som vi skal og kan være rigtig stolte af, men som vi selvfølgelig også hele tiden skal arbejde for at fastholde. Jeg har desuden også selv planlagt et møde med formanden for Transparency International Danmark for at drøfte organisationens syn på partistøttereglerne forud for de planlagte politiske forhandlinger – ikke fordi vi nødvendigvis er enige om alt, men fordi vi synes, det er vigtigt med dialogen.

Når det er sagt, vil jeg gerne føje til, at regeringen netop på grund af mine planer om snarlige politiske forhandlinger ikke på forhånd vil binde sig til en række konkrete initiativer, endnu inden forhandlingerne overhovedet er gået i gang. Desuden skal jeg for en god ordens skyld minde om, at mit eget parti, altså Venstre, sammen med Socialdemokratiet, Konservative og Liberal Alliance i 2017 indgik et forlig om øget åbenhed om den private økonomiske støtte til de politiske partier. Det forlig skal der naturligvis tages højde for, og det skal respekteres i forbindelse med forhandlingerne. Derfor vil jeg afholde mig fra at udtale mig om konkrete initiativer, som Enhedslisten har stillet op her i beslutningsforslaget.

Som minister på området vil jeg dog gerne benytte lejligheden til at korrigere to oplysninger i bemærkningerne til beslutningsforslaget, så vi også kan have drøftelsen på et faktuelt korrekt grundlag.

For det første skriver Enhedslisten i bemærkningerne til initiativ nr. 7, at strafskærpelsen skal gælde i de tilfælde, hvor donationer er anvendt til skattefradrag. Det giver mig anledning til at reklamere for Indenrigs- og Sundhedsministeriets vejledning om visse spørgsmål vedrørende partistøtte fra 2020, hvor bl.a. samspillet med skattelovgivningen er beskrevet. Her er det forklaret, at private bidragsydere eller tilskudsydere, herunder en privatperson eller en privat virksomhed, som udgangspunkt ikke har fradragsret for støtte ydet til de politiske partier. Det gælder dog ikke støtte ydet via f.eks. faglige kontingenter, hvor fradragsretten følger af ligningsloven. Men en virksomhed kan altså ikke trække støtten fra i skat.

For det andet skriver Enhedslisten i bemærkningerne til initiativ nr. 8, at regionale kandidatlister i dag kan undlade at oplyse navnet på den kandidat, som har modtaget private bidrag. Det er ikke rigtigt. Det følger direkte af partistøtteloven, at erklæringen om private bidrag over beløbsgrænsen, der er ydet til en kandidat, skal indeholde oplysninger om, hvilken kandidat tilskuddet er ydet til. Men rammerne for, hvad de regionale kandidatlister skal oplyse på det her område, er noget, vi eventuelt kan drøfte i forbindelse med vores forhandlinger.

Alt i alt kan regeringen ikke støtte beslutningsforslaget her. Til gengæld agter jeg som tidligere nævnt på vegne af regeringen at indkalde til politiske forhandlinger snarest muligt.

Kl. 15:10

Første næstformand (Leif Lahn Jensen):

Tak. Der er et par enkelte korte bemærkninger. Den første er fra hr. Pelle Dragsted. Værsgo.

Kl. 15:10

Pelle Dragsted (EL):

Tak for det, og tak for viljen til i regeringen at kigge på det her og kigge på selskabsfinten. Det har man jo selvfølgelig også lovet Europa-Kommissionen at gøre, så det forventede jeg også.

I besvarelsen af Europa-Kommissionens kritik af Danmark skriver regeringen, at Indenrigs- og Sundhedsministeriet »efter vedtagelsen af lovforslaget« – det er i det andet lovforslag – vil »tage initiativ til politiske forhandlinger om reglerne om partistøtte med henblik på at regulere selskabsfinten.« Men der står også: »For så vidt angår Kommissionens anbefalinger om anonyme bidrag og den såkaldte selskabsfinte ...«.

Så mit spørgsmål er: Lægger regeringen op til en bredere drøftelse? Er det kun selskabsfinten, vil man også kigge på de såkaldte pengeklubber, eller hvad er det for nogle temaer, som regeringen vil lægge på bordet i de forhandlinger?

Kl. 15:11

Første næstformand (Leif Lahn Jensen):

Ministeren.

Kl. 15:11

Indenrigs- og sundhedsministeren (Sophie Løhde):

Vi respekterer jo, at vi har et forlig på det her område med en række aftalepartier. Der skal naturligvis tages højde for, at det forlig skal respekteres. Vi lægger op til og indkalder nu til nogle politiske forhandlinger, og det er også derfor, at jeg i dag ikke vil stå og specifikt vende tommelfingeren op eller ned til alle mulige forskellige initiativer. Jeg tilkendegiver blot, at bl.a. selskabsfinten er noget af det, vi mener man bør få set på. Jeg nævnte det også i afslutningen af min besvarelse til beslutningsforslaget, hvor jeg sagde, at rammerne for, hvad regionale kandidatlister kan oplyse, også kan være noget af det, man kan drøfte i forbindelse med forhandlingerne.

Kl. 15:12

Første næstformand (Leif Lahn Jensen):

Spørgeren.

Kl. 15:12

Pelle Dragsted (EL):

Hvad er regeringens holdning til de såkaldte pengeklubber eller erhvervsklubber, altså det, at man kan undgå at have offentlighed omkring donationer, hvis bare man kører dem igennem en pengeklub? Med andre ord: Hvis jeg nu er Danske Bank og jeg gerne vil give nogle penge til fru Sophie Løhde, men jeg ikke har lyst til, at det står i Venstres partiregnskab, så kanaliserer jeg dem gennem Den Liberale Erhvervsklub eller noget lignende, og så fremgår kun ordene Den Liberale Erhvervsklub af Venstres partiregnskab. Hvad er regeringens holdning til den måde – om man så må sige – at omgå åbenheden om partistøtte på?

Kl. 15:12

Første næstformand (Leif Lahn Jensen):

Ministeren.

Kl. 15:12

Indenrigs- og sundhedsministeren (Sophie Løhde):

Som jeg svarede tidligere, ønsker jeg ikke på forhånd at foregribe de politiske forhandlinger, og derfor vil jeg heller ikke stå og tage stilling til hver enkelt specifikke initiativ. Men lad mig slå fast, at reglerne jo i dag er indrettet på en sådan måde, at når der gives et bidrag over beløbsgrænsen til en politiker eller et parti, skal det offentliggøres. Det mener jeg skal være det grundlæggende princip.

Så synes jeg, det er helt naturligt, at der også er mulighed for, at man kan finde sammen i interessefællesskaber og klubber, hvor det også er muligt for politisk interesserede at mødes, uden at man skal stå offentligt frem omkring det. Men reglerne er ellers meget tydelige, i forhold til hvad der skal offentliggøres.

Kl. 15:13

Første næstformand (Leif Lahn Jensen):

Så er det fru Lotte Rod.

Kl. 15:13

Lotte Rod (RV):

Tak for en god tale. Hvornår indkalder ministeren til forhandlinger? Vil ministeren bekræfte, at hun selvfølgelig inviterer alle Folketingets partier?

Kl. 15:13

Første næstformand (Leif Lahn Jensen):

Ministeren.

Kl. 15:13

Indenrigs- og sundhedsministeren (Sophie Løhde):

Tak for rosen for en god tale; det er jo ikke hver dag, man får det at vide i forbindelse med et beslutningsforslag om åbenhed om partistøtte. Så det var godt, at den faldt i god jord.

Jeg har ikke lige en dato med i baglommen her i dag, så med fare for, at jeg lover for meget – og jeg kigger ned på min ministersekretær, der allerede sender mig skarpe blikke – vil vi sørge for at få indkaldt snarest muligt. Og selvfølgelig vil jeg også tage afsæt i at drøfte en række ting med den forligskreds, der er på det her område, og som vi fra regeringens side lægger afgørende vægt på skal respekteres.

Kl. 15:14

Første næstformand (Leif Lahn Jensen):

Spørgeren.

Kl. 15:14

Lotte Rod (RV):

Så vil jeg gerne opfordre regeringen meget kraftigt til selvfølgelig at invitere alle Folketingets partier. Det her er jo noget, det er vigtigt at vi gør i fællesskab, sådan at vi har fælles spilleregler, og sådan at vi i fællesskab kommer til at sikre en åbenhed. Så vil ministeren ikke lige overveje, om ikke det ville være klogt at have den her forhandling med alle Folketingets partier?

Kl. 15:14

Første næstformand (Leif Lahn Jensen):

Ministeren.

Kl. 15:14

Indenrigs- og sundhedsministeren (Sophie Løhde):

Jamen jeg afskriver ikke nogen på forhånd. Jeg tilkendegiver bare meget klart, at der er en forligskreds på det her område, som den her regering også har behov for at drøfte nogle af de her elementer med, og som vi respekterer.

Derudover noterer jeg mig jo også, at bl.a. Radikale Venstre før folketingsvalget jo indgik en eller anden form for musketered med en række andre partier, hvor man forpligtede sig til og gerne ville indføre alle mulige forskellige ting, hvis det var, at man fik flertallet – ting, som regeringen ikke nødvendigvis er enig i, altså i forhold til alle forslagene. Og herudover kan jeg kun opfordre de partier, der har foreslået det, til selv at indføre de ting, som de synes er gode, altså for så vidt også angår deres egne partier.

Kl. 15:15

Første næstformand (Leif Lahn Jensen):

Så er det hr. Peter Kofod.

Kl. 15:15

Peter Kofod (DF):

Tak for det. En af de ting, som forslaget her jo ikke indeholder, er en diskussion af indirekte partistøtte. Altså, det kunne eksempelvis være, hvis en stor fagbevægelse gik ud og opfordrede til at vælte regeringen eller stemme på partier, der ikke sad i regeringen. Det kunne være, hvis man modtager støtte fra den lokale fagbevægelse, hvor der bliver printet løs i kopirummet eller gjort alt muligt andet.

Det er på en eller anden måde en diskussion, som jeg også synes hører til i den her sammenhæng om privat partistøtte. Og der vil jeg bare vide, om ministeren gør sig nogle tanker om det, når regeringen har planer om at indkalde Folketingets partier til forhandlinger om det her spørgsmål.

Kl. 15:16

Første næstformand (Leif Lahn Jensen):

Ministeren.

Kl. 15:16

Indenrigs- og sundhedsministeren (Sophie Løhde):

Jeg synes, det er væsentligt, at vi som led i de forhandlinger drøfter såvel direkte som indirekte partistøtte. Jeg er sikker på, at ordføreren også kan få et klart svar på vegne af Venstres ordfører, i forhold til at vi jo også igennem mange år har haft nogle meget klare synspunkter, i forhold til at der skal være lighed omkring direkte og indirekte partistøtte. Men vi vil tage en diskussion, og vi vil som sagt starte med også at tage afsæt i, at der er en forligskreds på området, som vi respekterer. Men det er ikke sådan, at jeg afskriver nogen partier i Folketinget på forhånd.

Kl. 15:16

Første næstformand (Leif Lahn Jensen):

Det ser ikke ud til, at der er flere spørgsmål eller bemærkninger, og så siger vi tak til ministeren. Så er den næste ordfører fru Birgitte Vind fra Socialdemokratiet. Velkommen.

Kl. 15:16

(Ordfører)

Birgitte Vind (S):

Tak for ordet. Jeg vil også gerne starte med sige tak til Enhedslisten for beslutningsforslaget om at se på reglerne for privat partistøtte. Beslutningsforslaget indeholder jo ti konkrete forslag om at ændre de nuværende regler. Vi lever i et lille land, og vi har normalt tillid til hinanden, og det synes vi også i Socialdemokratiet reglerne om privat partistøtte skal afspejle. Så sent som i 2017 vedtog vi her i Folketinget ændringer, der gav øget åbenhed om den privatøkonomiske støtte til politiske partier. Ændringerne skete på baggrund af anbefalinger fra det på det tidspunkt af regeringen nedsatte partistøtteudvalg, der også inddrog anbefalinger fra GRECO, Europarådets antikorruptionsorganisation. Bag den nye lovgivning stod et bredt flertal i Folketinget, Socialdemokratiet, Dansk Folkeparti, Venstre, Enhedslisten, Liberal Alliance, Alternativet, Radikale Venstre, Socialistisk Folkeparti og Det Konservative Folkeparti, og det var godt. Men selvfølgelig skal vi hele tiden og løbende vurdere, om de regler, der er, også virker efter hensigten, og det kan vi måske godt blive enige med hinanden om vi kan se eksempler på ikke er tilfældet, f.eks. når det kommer til selskabsfinten.

Derfor har vi også tidligere i Socialdemokratiet sagt, at vi meget gerne vil se på reglerne om privat partistøtte igen, og derfor er vi selvfølgelig også meget, meget tilfredse med, at indenrigs- og sundhedsministeren nu har varslet, at hun vil indkalde til forhandlinger. Det ser jeg frem til vi skal drøfte, altså om vi kan gøre reglerne endnu bedre, for vi skal selvfølgelig have regler, der på den ene side giver privatpersoner mulighed for at støtte det politiske parti, som de gerne vil bakke op om, uden at de samtidig skal tilkendegive deres politiske tilhørsforhold til hele verden, og på den anden side skal vi selvfølgelig også sikre os, at vi har åbenhed og transparens i vores demokrati, så alle kan følge med og forstå, hvad der foregår.

Som beslutningsforslaget ligger nu, bakker vi ikke op om det, for vi vil gerne afvente også de enkelte dele, der ligger i beslutningsforslaget, og debattere dem under forhandlingerne, men vi hilser debatten meget, meget velkommen, og vi ser frem til forhandlingerne. Tak for ordet.

Kl. 15:19

Første næstformand (Leif Lahn Jensen):

Der er indtil videre en enkelt bemærkning fra hr. Pelle Dragsted.

Kl. 15:19

Pelle Dragsted (EL):

Tak. Og tak for tilkendegivelsen om at ville kigge på det her. Det er rigtigt, at der blev indgået en lille museaftale for et stykke tid siden, som jo slet, slet ikke adresserede de mange problemer, som både GRECO og Europa-Kommissionen og Transperancy International og Partistøtteudvalget har peget på gennem mange, mange år. Det var et hjørne, man pillede ved, og det har jo siden vist sig, at der oven i købet i det også har været nogle huller. Så vi står stadig væk med en meget, meget dårlig indsigt for borgerne i, hvem der finansierer politikernes valgkampagner – altså en næsten ikkeeksisterende indsigt for at sige det, som det er.

Derfor vil jeg gerne spørge ordføreren til nogle af de dele af det forslag, vi har fremsat, som jeg synes er de vigtigste. Det drejer sig selvfølgelig bl.a. om de her såkaldte pengeklubber, altså det, at man kan føre et beløb igennem en pengeklub – også et beløb, der er større end 20.000 kr. – og at pengeklubben så giver det videre til et parti, så det kun er pengeklubbens navn, der optræder i partiets regnskaber. Det vil sige, at man som borger ikke kan se, om der står et specifikt selskab eller en specifik fagforening bag et parti. Og det betyder, at borgeren ikke kan vurdere, om der er en usund relation, om jeg så må sige, mellem det parti og den politiker og den donor.

Kl. 15:20

Første næstformand (Leif Lahn Jensen):

Ordføreren.

Kl. 15:20

Birgitte Vind (S):

Ja, og som jeg sagde lige før, vil vi ikke gå ind i de enkelte detaljer nu i de ti forslag, som Enhedslisten har fremlagt, men vi ser frem til drøftelserne.

Kl. 15:20

Første næstformand (Leif Lahn Jensen):

Spørgeren.

Kl. 15:20

Pelle Dragsted (EL):

Jeg kan måske godt forstå, at regeringen ikke vil gå ind i de enkelte forslag, men Socialdemokraterne har vel som parti nogle holdninger til, hvordan man mener partistøttereglerne skal blive mere åbne. Så jeg kan også spørge mere åbent: Hvad er det for nogle ændringer, Socialdemokraterne vil gå til de forhandlinger med ønske om?

Kl. 15:21

Første næstformand (Leif Lahn Jensen):

Ordføreren.

Kl. 15:21

Birgitte Vind (S):

Det, der er vigtigst for os, er jo, at vi kan blive ved med at gå på to ben i det her, så vi på den ene side kan sikre os, at man som borger kan støtte en politisk sag, et politisk parti, måske ovenikøbet en kandidat, fordi man synes, at vedkommende repræsenterer noget, man står inde for, og at man også kan gøre det, uden at hele verden ved det. Samtidig skal vi have fundet en måde, så det er så åbent og transparent som muligt, så man som borger ikke mister tilliden. Det er jo den balance, vi hele tiden skal prøve at finde – har vi de rigtige regler på området? Så det ser vi selvfølgelig frem til at få debatteret.

Kl. 15:21

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren. Den næste ordfører er hr. Lars Christian Lilleholt fra Venstre. Velkommen.

Kl. 15:21

(Ordfører)

Lars Christian Lilleholt (V):

Tak for det, formand. Og tak for ordet. Enhedslisten skal også have tak for at have fremsat det her beslutningsforslag og dermed give mulighed for den her debat. Med forslaget ønsker Enhedslisten, at regeringen pålægges at sikre åbenhed om privat partistøtte. Der er også en række partier, der på forskellig vis har givet udtryk for, at der er behov for at få kigget på reglerne for privat partistøtte.

I beslutningsforslaget nævnes der en række initiativer, som Enhedslisten ønsker at få gennemført. Et af initiativerne er om den her såkaldte selskabsfinte, og der er vi faktisk meget enige med Enhedslisten i, at det ikke fungerer, og at det bør laves om. Det er at omgå ånden i den gældende lovgivning. Det forhold, at et selskab med flere cvr-numre så deler et par og tyve tusinde kroner eller et beløb under beløbsgrænsen ud til den samme kandidat, er ikke det, der har været tankegangen og ånden i det lovforslag og i den lov.

Det er klart, at der er behov for at få kigget på det her, og derfor er jeg også glad for, at indenrigs- og sundhedsministeren i dag her fra talerstolen – også bakket op af den socialdemokratiske ordfører – nu vil indkalde til politiske forhandlinger omkring partistøtte og reglerne for partistøtte. Og når vi skal i gang, synes jeg også det er formålstjenligt ikke på forhånd at binde sig fast til en bestemt konklusion, inden forhandlingerne overhovedet er gået i gang. Derfor kan Venstre ikke støtte det fremsatte beslutningsforslag.

Men vi ser frem til forhandlingerne og går til dem med et åbent sind, og vi er også parate til at diskutere alle de forskellige spørgsmål, der også er rejst her i dag. Vi er indstillet på at få fundet nogle fornuftige og gode løsninger.

Kl. 15:23

Første næstformand (Leif Lahn Jensen):

Tak. Der er en enkelt kort bemærkning fra hr. Pelle Dragsted.

Kl. 15:23

Pelle Dragsted (EL):

Tak for det, og også tak for Venstres tilkendegivelse om at ville gøre noget ved den del af det, der handler om selskabsfinten. Det forventede jeg også, fordi hr. Karsten Lauritzen i 2021 sagde, at det var man parat til. Så det kommer ikke som nogen overraskelse, men det er selvfølgelig rigtig godt, at der nu bliver indkaldt til forhandlinger. For det lovede den tidligere regering nemlig også at gøre, men de førte ikke rigtig nogen steder hen. Så det må vi håbe på at de gør den her gang.

Men mit spørgsmål til ordføreren vil være lidt det samme, som det var til de andre: Hvad det er, Venstre kommer til bordet med i forhold til at skabe større åbenhed? Altså, én ting er selskabsfinten, men noget andet er jo f.eks. den mulighed, der er for, at man kan sprede en donation ud på en række kredsforeninger, og at man dermed – om jeg så må sige – ikke optræder med det beløb, man reelt har givet partiet. Det er et af de andre kritikpunkter, der har været rejst. Så hvad vil Venstre komme til bordet med i de forhandlinger for at skabe større åbenhed?

Kl. 15:24

Første næstformand (Leif Lahn Jensen):

Ordføreren.

Kl. 15:24

Lars Christian Lilleholt (V):

Tak for spørgsmålet. Vi har ikke på forhånd lagt os fast. Vi er sådan set parate til at diskutere det hele. Det er også det, som ministeren i dag har givet udtryk for, og vi er også parate til at lukke eventuelle huller, hvor man jo i dag overtræder reglerne. Ja, der er nogle spilleregler, og de skal overholdes.

Kl. 15:25

Første næstformand (Leif Lahn Jensen):

Er der et spørgsmål? Ja, det er der. Det hjælper meget, hvis man trykker sig ind igen, når man skal have et spørgsmål nr. 2, så fungerer systemet meget bedre. Vi prøver igen. Spørgeren.

Kl. 15:25

Pelle Dragsted (EL):

Mange tak. Jeg sad lige og rodede med partierne. En af de andre ting, som jeg tror vil være vigtig i forhold til at skabe større åbenhed, er jo det her spørgsmål om, at beløb over 22.000 kr., som det er i dag, fremgår af regnskaberne, medmindre man bruger de her huller, men at det jo ikke fremgår, hvor stort et beløb der er givet. Så når jeg f.eks. kan se i Venstres regnskab, at man får støtte fra Scandinavian Tobacco Group eller et andet selskab, så står der bare, at de har givet over 22.000 kr., som det er i dag. Så jeg har ingen chance for at vide, om det er 22.600 kr. eller 22 mio. kr. eller 200.000 kr.

Vil Venstre være med til at skabe den åbenhed, sådan at borgerne har en bedre mulighed for at vurdere omfanget af den her støtte og dermed også et eventuelt usundt afhængighedsforhold?

Kl. 15:26

Første næstformand (Leif Lahn Jensen):

Ordføreren.

Kl. 15:26

Lars Christian Lilleholt (V):

Tak for spørgsmålet. Vi har ikke på forhånd inden de her forhandlinger bundet os op på noget bestemt, overhovedet. Ministeren indkalder til forhandlinger, og det er jeg meget, meget tilfreds med, og det er jeg helt overbevist om kommer til at ske. Og så er vi sådan set parate til i de forhandlinger at diskutere alle de spørgsmål, der er relevante.

Kl. 15:26

Første næstformand (Leif Lahn Jensen):

Der er et par korte bemærkninger mere, og nu er det fru Rosa Lund. Værsgo.

Kl. 15:26

Rosa Lund (EL):

Tak. Jeg kan jo forstå på svaret til min kollega hr. Pelle Dragsted, at man ikke har lagt sig fast på, hvad man tager med til bordet. Det er jo helt fair. Men jeg tænker, at ordføreren måske godt kan sige, hvad Venstre mener om, at det er muligt at opdele donationer, sådan at man ikke er tvunget til at offentliggøre dem. Kan Venstre godt se, at det er et demokratisk problem? Uanset om man vil tage det med til forhandlingerne eller ej, må man jo have en holdning til de her regler om partistøtte.

Kl. 15:27

Første næstformand (Leif Lahn Jensen):

Ordføreren.

Kl. 15:27

Lars Christian Lilleholt (V):

Tak for spørgsmålet. Selskabsfinten er jo et eksempel på, at man kan opdele donationer og dermed omgå den ånd, der ligger i loven. Det ønsker vi at gøre op med. Er der andre måder, hvorpå nogen forsøger at omgå reglerne, er vi også parat til i de forhandlinger, der er, at se på det.

Kl. 15:27

Første næstformand (Leif Lahn Jensen):

Spørgeren.

Kl. 15:27

Rosa Lund (EL):

Tak for svaret. Det, jeg jo så tænker på, er, hvorfor vi så ikke skal lave reglerne sådan, at der skal være åbenhed om al partistøtte, altså at der ikke skal være nogen øvre, eller det hedder vel i virkeligheden nedre grænse for, hvornår man skal offentliggøre, hvor man får sine penge fra som folketingskandidat og som parti.

Kl. 15:27

Første næstformand (Leif Lahn Jensen):

Ordføreren.

Kl. 15:27

Lars Christian Lilleholt (V):

Vi er sådan set parate til at kigge på det hele, men for os er det jo også afgørende, som det også har været fremme i debatten, også fra den socialdemokratiske ordførers side, at der er en balance mellem på den ene side at kunne støtte et politisk parti og give et mindre bidrag uden at skulle stå på forsiden af en avis, og at der samtidig også skal være transparens og åbenhed på en fornuftig måde. Det er den balance, vi også er optaget af at finde.

Kl. 15:28

Første næstformand (Leif Lahn Jensen):

Den næste for en kort bemærkning er fru Lotte Rod.

Kl. 15:28

Lotte Rod (RV):

Ja, det er jo den balance, vi skal finde, og derfor går mit spørgsmål på de store bidrag. Altså, det er jo der, jeg mener problemet er – det er jo, at man ikke kan se, om der er enkelte, som giver et enormt beløb. Deler Venstre min opfattelse af, at det er et problem, at man i dag ikke kan se, hvor stort et beløb der er givet?

Kl. 15:28

Første næstformand (Leif Lahn Jensen):

Ordføreren.

Kl. 15:28

Lars Christian Lilleholt (V):

Det skal være muligt at støtte politiske partier, og jeg er overbevist om, at i de forhandlinger, der kommer, vil det her også være et af de spørgsmål, som vi kommer til at få en drøftelse af. Vi afviser ikke at diskutere nogen spørgsmål overhovedet, men for os er det afgørende, at man skal kunne støtte et politisk parti – det skal både virksomheder og private kunne gøre, og der skal være en fornuftig balance i forhold til de hensyn, der er.

Kl. 15:29

Første næstformand (Leif Lahn Jensen):

Spørgeren.

Kl. 15:29

Lotte Rod (RV):

Det er heller ikke det, jeg udfordrer ordføreren på. Det er helt fair at diskutere, hvad mindstebeløbet er, som man skal kunne få lov til at støtte med. Det, jeg gerne vide, er: Mener Venstre, at det er et problem, at man i dag ikke kan se, hvor stort et beløb der er givet, altså at man ikke aner, om der er givet 45.000 kr., eller om der er givet 2 mio. kr.?

Kl. 15:29

Første næstformand (Leif Lahn Jensen):

Ordføreren.

Kl. 15:29

Lars Christian Lilleholt (V):

Tak for spørgsmålet. Der er mange udfordringer, og som både ministeren og den socialdemokratiske ordfører har givet udtryk for, er vi parate til at sætte os ned sammen med Folketingets partier og dem, der er en del af de forligskredse, der er på det her område, og tage en drøftelse af alle relevante spørgsmål.

Kl. 15:29

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren. Næste ordfører er hr. Mike Villa Fonseca fra Moderaterne. Velkommen.

Kl. 15:29

(Ordfører)

Mike Villa Fonseca (M):

Tak for ordet, formand. I dag behandler vi B 28 om åbenhed om privat partistøtte. Først og fremmest tak til Enhedslisten og hr. Pelle Dragsted for at have fremsat beslutningsforslaget. Nu er jeg stadig forholdsvis ny her i Folketinget, men som jeg husker det, har forslaget været fremsat før, og det kunne hr. Pelle Dragsted heldigvis bekræfte. Men jeg takker jer dog for at tage debatten op igen, for som vores indenrigsminister også har udtalt, er tiden moden til at tage reglerne om privat partistøtte op igen.

Sådan som jeg forstår forslaget, har Enhedslisten en række forslag til, hvordan vi skal gøre privat partistøtte mere transparent og dermed offentliggøre folks politiske holdninger og meninger. Helt præcis er der tale om de her ti initiativer. Nogle af dem kender vi allerede fra Partistøtteudvalget, men andre er nye tiltag. Og jo, nogle af forslagene er ganske fornuftige. Vi er i Moderaterne meget åbne for at tage en diskussion og kigge nærmere på den såkaldte selskabsfinte. Regler er til for at blive overholdt og ikke omgået.

Der er dog nogle af forslagene, som jeg ikke kan stå inde for, og dem, der går ud over hensynet til, at man som almindelig borger skal kunne støtte aktører i demokratiet uden nødvendigvis at skulle tilkendegive sit politiske tilhørsforhold, synes jeg vi skal overveje om vi vil have med i vores forhandlinger. Jeg mener, at man som dansker skal have lov til at støtte og hjælpe det politiske projekt, som man tror på, uden at det nødvendigvis skal offentliggøres – selvfølgelig til en vis grænse. Men det er et hensyn, vi skal have med, og jeg mener, at de nuværende krav og regler faktisk netop opretholder det.

Men som medlem af Moderaterne er jeg altid åben over for en saglig dialog og samtale på området. Jeg vil dog lægge vægt på, at det vil være ærgerligt, hvis alt skal offentliggøres, når der er tale om politiske interesser, meninger og holdninger. Jeg vil heller ikke have, at man som borger i Danmark skal offentliggøre sin personlige stemme i boksen. Man skal have ret og lov og frihed til at kunne give sin støtte uden at skulle give sig til kende, på samme måde som vi afgiver stemmer ved valgurnerne. Normalt er traditionen også, at det er gruppeformændene, der forhandler partistøtteområdet. Men jeg ser som indenrigsordfører for Moderaterne frem til de planlagte politiske forhandlinger om partistøtte. Og netop derfor ønsker vi hos Moderaterne heller ikke at binde os fast, før vi er i gang med forhandlingerne. Derfor støtter vi ikke op om forslaget B 28, men vi er dog åbne for at arbejde videre med nogle af initiativerne. Tak for ordet.

Kl. 15:33

Første næstformand (Leif Lahn Jensen):

Tak. Der er en enkelt kort bemærkning, og det er fra hr. Pelle Dragsted.

Kl. 15:33

Pelle Dragsted (EL):

Tak for det, og tak for ordførertalen. Jeg er sådan set enig i, at man skal have en balance. Vi har foreslået en bundgrænse på 5.000 kr., fordi de fleste almindelige borgere nok ikke giver meget mere end det, men det er sådan set ikke det forslag, der i mine øjne er det vigtigste, for jeg er sådan set villig til, at vi beholder den bundgrænse, vi har nu på de der 22.000 kr. Det vigtige er de rigtig store donorer – dem, et parti, om man så må sige, kan blive afhængig af, eller en politiker kan blive mere eller mindre afhængig af. Dem skal vi kende som borgere. Derfor vil jeg også spørge Moderaterne, om Moderaterne enige i, at man ikke som f.eks. en bank eller en stor virksomhed eller en rigmand skal kunne kanalisere større beløb igennem f.eks. en erhvervsklub eller en såkaldt pengeklub og på den måde undgå at optræde i partiernes årsregnskaber. Det er jo en meget kendt praksis i dag, og det er på den måde, man undgår, at den egentlige donor fremgår af årsregnskaberne. Er det noget, Moderaterne vil være med til at kigge på?

Kl. 15:34

Første næstformand (Leif Lahn Jensen):

Ordføreren.

Kl. 15:34

Mike Villa Fonseca (M):

Jeg synes, at vi i dag har et flot og veludbygget partistøttesystem, der går til alt det arbejde, som vi udfører mellem valg. En partistøtte må jo som sagt godt, som du godt ved, ikke bruges til at føre valgkamp, og al finansiering af valgkampene skal vi samle sammen. Jeg ved også som nyt folketingsmedlem, hvor svært det kan være at rejse penge til at føre valgkamp og være en ny kandidat og stifte et nyt parti.

Kl. 15:34

Første næstformand (Leif Lahn Jensen):

Spørgeren.

Kl. 15:34

Pelle Dragsted (EL):

Jeg tror ikke, jeg hørte, og det er ikke for at være polemisk, et svar på spørgsmålet. Det er fair nok, hvis ordføreren ikke kender til det her, men det er meget almindeligt, og der findes utallige af de her hemmelige pengeklubber, hvor man giver sine penge ind igennem den klub, hvis man ønsker at støtte et politisk parti eller en politiker, uden at offentligheden skal få adgang til det. Formålet med vores offentlighed om partistøtte er jo sådan set, at befolkningen skal kende det. Så mit spørgsmål er: Vil Moderaterne være med til at kigge på det spørgsmål? Det, vi foreslår konkret her, er jo, at pengeklubberne også skal have åbenhed om beløb over den bundgrænse, vi nu engang vælger, f.eks. de 22.000 kr. som i dag.

Kl. 15:35

Første næstformand (Leif Lahn Jensen):

Ordføreren.

Kl. 15:35

Mike Villa Fonseca (M):

Vi binder os ikke før forhandlingerne, men vi er meget åbne over for at kigge på selskabsfinten.

Kl. 15:35

Første næstformand (Leif Lahn Jensen):

Så har fru Rosa Lund bedt om ordet. Værsgo.

Kl. 15:35

Rosa Lund (EL):

Tak for det. Det her ligger i forlængelse af hr. Pelle Dragsteds spørgsmål, og det handler i virkeligheden i al sin enkelhed bare om, om ikke Moderaterne mener, at befolkningen har krav på at vide, hvem det er, der betaler for forskellige partiers og forskellige kandidaters valgkampe. Det er jo egentlig på den måde hverken odiøst eller farligt. Nu står vi så en situation, hvor regeringen vil indkalde til forhandlinger, men hvad vil Moderaterne så arbejde for? Er det, at det skal blive muligt at se, hvem der støtter partierne, også med kæmpestore pengebeløb, som netop skaber det her afhængighedsforhold, og som vi i hvert fald i Enhedslisten mener at vælgerne har krav på at kende til?

Kl. 15:36

Første næstformand (Leif Lahn Jensen):

Ordføreren.

Kl. 15:36

Mike Villa Fonseca (M):

Som sagt ser vi i Moderaterne frem til de her politiske forhandlinger og går ind i dem med et åbent sind. Jeg synes, at vi har et meget veludbygget partistøttesystem, som det er i dag, men vi er meget klar til at kigge på selskabsfinten.

Kl. 15:36

Første næstformand (Leif Lahn Jensen):

Spørgeren.

Kl. 15:36

Rosa Lund (EL):

Okay, så vil jeg godt blive lidt mere konkret. Hvad angår de her beløb, som ligger over den grænse, der er i dag, kan man jo ikke som almindelig vælger, borger, få at vide, hvor stort beløbet er, altså hvor meget mere der er blevet doneret ud over den grænse, der er. Bør der ikke også være gennemsigtighed omkring det?

Kl. 15:36

Første næstformand (Leif Lahn Jensen):

Ordføreren.

Kl. 15:36

Mike Villa Fonseca (M):

Som sagt har jeg som Moderaternes indenrigspolitiske ordfører ikke noget konkret at bemærke andet end selskabsfinten i forhold til de initiativer, der er lagt frem i det her beslutningsforslag. Vi går ind i forhandlingerne og er åbne for at have en dialog om de resterende initiativer.

Kl. 15:37

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren, og den næste ordfører er fru Theresa Berg Andersen fra SF. Værsgo.

Kl. 15:37

(Ordfører)

Theresa Berg Andersen (SF):

Tak for ordet, og tak til Enhedslisten for at fremsætte forslaget her, som SF bakker op om. Der er i beslutningsforslaget her skitseret en række punkter, som skal åbne op for mere transparens omkring partistøtte. Det er ikke afgørende for SF, at det netop er de her ti initiativer, som skal danne grundlaget for mere åbenhed, men vi vil meget gerne være med til at kigge på alle initiativer og arbejde dem igennem.

Jeg ser bl.a., at der er en beløbsgrænse for, hvad der skal offentliggøres, som sænkes til 5.000 kr. Hvordan er vi endt her? Jeg lytter mig i debatten her også til, at Enhedslisten siger, at man også er klar til at fastholde den nuværende grænse. Hvorfor siger man ikke 0 kr.? SF er klar til at diskutere nogle af de her elementer. Jeg ser også, at fristen for regnskab foreslås at gå fra at være 12 måneder i dag til i fremtiden at være 4 måneder. Jeg sætter spørgsmålstegn ved, om vi kan nå det, og om det er realistisk, at et regnskab måske skal være klar inden et valg. For hvem ved, hvornår der kommer et valg? Men det giver også rigtig god mening, når Enhedslisten i deres initiativ har det der med om, at brug af embedsværket skal forbydes i erhvervsklubber. Det synes vi i SF godt om.

Men kort sagt vil jeg sige: Lad os kigge på det her. Vi vil også gerne arbejde med at prøve at få flertal for en beretning. Som sagt er det ikke altafgørende for SF, at det lige netop er de her ti konkrete initiativer, som bliver grundlaget for mere åbenhed. Det, der er vigtigt for os, er at skabe mere transparens omkring partistøtte, så det er afbalanceret, lige for alle og til gavn for det fælles demokrati. Vi er klar til at arbejde sammen med Enhedslisten for at få det her til at lykkes.

Kl. 15:39

Første næstformand (Leif Lahn Jensen):

Der er en kort bemærkning til hr. Pelle Dragsted.

Kl. 15:39

Pelle Dragsted (EL):

Tak for det, og tak for SF's støtte, i hvert fald til hensigterne i forslaget. Bare lige til opklaring: Når vi har valgt en bundgrænse på 5.000 kr., er det, fordi det er noget af det, som de her organisationer har foreslået. Transparency International er faktisk nede og foreslå 2.000 kr. Når vi synes, den skal ligge lidt højere, er det af den samme årsag, som andre ordførere har peget på, nemlig at det jo ikke er sådan, at vi synes, at helt normale borgere, der giver et mindre beløb, skal registreres. Det handler selvfølgelig også om politisk frihed og den slags ting. Det er de store donorer, vi skal have åbenhed om. Så det er derfor, det er sådan.

Men mit spørgsmål vil være: Hvad vil SF komme til bordet med? Altså, hvad er det vigtigste for SF i de her forhandlinger, som regeringen nu heldigvis vil indkalde til?

Kl. 15:40

Første næstformand (Leif Lahn Jensen):

Ordføreren.

Kl. 15:40

Theresa Berg Andersen (SF):

Der er flere af de elementer, som Enhedslisten lægger op til i de her ti initiativer, som vi godt kan se os selv i. Det, der er allervigtigst, er at skabe åbenhed og transparens, for at almindelige borgere kan være med til at se sig selv i sådan noget som støtte. Jeg mener – for at give et eksempel – det er vigtigt, når man går ned og handler i Brugsen, at man har mulighed for at tage stilling til, inden man går ned og køber sine varer, hvad det er, man får. Det mener jeg også det er i den her situation. Det er vigtigt for folk, der sætter deres kryds, at vide, hvad det er, man støtter op om, når man går ind i en situation som den her. Så vi går ind for åbenhed og transparens.

Kl. 15:40

Første næstformand (Leif Lahn Jensen):

Der er ikke flere korte bemærkninger, så vi siger tak til ordføreren. Den næste ordfører er hr. Dennis Flydtkjær fra Danmarksdemokraterne. Velkommen.

Kl. 15:41

(Ordfører)

Dennis Flydtkjær (DD):

Som nævnt af de andre ordførere behandler vi et beslutningsforslag fra Enhedslisten om mere åbenhed i partistøtten, som indeholder ti forskellige tiltag. Jeg vil ikke komme ind på dem alle sammen, men vil tage nogle af dem ud og så bruge tiden på dem. Det håber jeg da er okay, og ellers kan man stille mig spørgsmål, hvis der er noget, jeg ikke lige får forholdt mig til.

I Danmarksdemokraterne er vi enige i, at det er godt, at offentligheden kan følge med i, hvad politikere modtager af støtte eller har af økonomiske interesser. Offentligheden skal kunne se, om man f.eks. sidder i en bestemt bestyrelse, eller om man har modtaget penge fra en virksomhed, for at se, om man varetager interesserne af de forkerte hensyn. Så synes vi, det er godt, at der f.eks. herinde er et hvervregister, så folk kan se, hvilke bestyrelser man sidder i, og det er også godt, at vi har nogle regler for, hvordan man kan støtte partier, og hvad der er af åbenhed om det.

Det er dog selvfølgelig en balance, hvor meget åbenhed der skal være. I dag er der jo en beløbsgrænse, som også er blevet debatteret, på 27.200 kr., hvor beløb over det skal offentliggøres, og det foreslås sat ned til 5.000 kr. Vi er sådan set enige i, at navnene på store bidragsydere skal offentliggøres, men vi synes, grænsen på de 5.000 kr. er sat for lavt, og det gør vi ud fra den samme argumentation, som allerede er fremgået af debatten, nemlig at det også skal være muligt at kunne støtte et parti, uden at det nødvendigvis skal fremgå af en liste. Jeg kan også høre, at det er en del af Enhedslistens overvejelser, og man er jo f.eks. ikke kommet frem til en grænse på 0 kr., og så er det jo fair nok, at der kan være nogle politiske skel i, hvor grænsen så skal være.

Så vil jeg nævne punkt 3, som en del andre også har gjort, og som hedder »Opgør med selskabsfinten«, hvor man kan bruge forskellige cvr-numre til hver især at støtte med beløb lige under grænsen og så gøre det 5 gange og på den måde støtte med 100.000 kr. og så undgå at få sit navn frem. Det duer selvfølgelig ikke, at man på den måde kan omgå reglerne, så vi er sådan set fuldstændig enige i, at man skal have lavet om på det.

Jeg vil også nævne punkt 9, som hedder »Brug af embedsværk i forbindelse med møder i »erhvervsklubber« og lign. forbydes«. Vi er enige i, at man ikke på den måde skal bruge skattebetalte embedsfolk til at fremlægge et arrangement i en partiforening eller noget andet og på den måde skrabe penge ind med baggrund i det arbejde, som er lavet fra embedsværkets side. Så det synes vi er helt fornuftigt at få kigget på.

Der er også et punkt, som jeg måske synes er lidt overflødigt, men det kan være, at ordføreren fra Enhedslisten kan uddybe, hvad behovet er med punkt 10, når han kommer herop. Punkt 10 handler om, at der skal være løbende kontrol og tilsyn med partistøtte. Det lyder selvfølgelig oplagt, men at der skal laves et uafhængigt organ, synes vi måske er lidt for meget. Jeg synes jo, det må være en opgave, der ligger i Indenrigsministeriet, og jeg har egentlig tiltro til, at de også kan bearbejde det, uafhængigt af at de ikke sidder og har partipolitiske briller på. Det er en mindre ting, det ved jeg godt.

Jeg vil sige, at det samlede forslag er sådan lidt blandede bolsjer, hvis man kan sige det på den måde. Der er nogle ting, vi er positive over for, og der er nogle ting, som vi ikke synes er en god idé. Det gør så, at vi ikke kan støtte det samlede forslag. Men jeg vil egentlig sige, at vi er glade for, at der er kommet en tilkendegivelse af, at der bliver indledt nogle forhandlinger om det her, og så tror jeg også på, at vi forhåbentlig kan finde et bredt flertal for, hvordan man kan lave reglerne fremadrettet. Jeg tror, det er vigtigt, i hvert fald når det handler om det her med åbenhed om partistøtte, at man prøver at få så bredt et flertal som muligt, så alle kan se sig i de regler, der bliver fremadrettet. Det var ordene.

Kl. 15:44

Første næstformand (Leif Lahn Jensen):

Der er indtil videre en enkelt kort bemærkning til hr. Pelle Dragsted.

Kl. 15:44

Pelle Dragsted (EL):

Tak for det. Det ville jo være rigtig godt med en bred aftale. Historikken har været, at det har været meget svært at få det, man måske sådan lidt hårdt kunne kalde de gamle magtpartier eller de gamle regeringsbærende partier, til at være med til at skabe mere åbenhed.

For det er jo ikke en ny sag. Helt tilbage i 2015 fik Enhedslisten nedsat det her Partistøtteudvalg, som jo kom med en lang række anbefalinger om, hvordan man kunne skabe mere åbenhed, og der har været forhandlinger ad flere omgange, men det er ligesom om, at når det kommer til stykket, er der en modvilje mod at skabe den her åbenhed for borgerne.

Det er bare for at sige, hvorfor jeg ser meget frem til forhandlingerne, men at jeg også kan være lidt bekymret for, hvor langt vi kommer i dem. Men jeg har selvfølgelig stor tillid til den nye ministers vilje til at gøre noget ved det her.

Men mit spørgsmål var: Ordføreren er inde på nogle af temaerne, og jeg vil sige, at et af dem, der er meget vigtige for os, er spørgsmålet om de her erhvervsklubber, som er en måde, om man så må sige, at kanalisere penge gennem en klub og på den måde undgå selv at optræde, altså også større beløb end den her bundgrænse på 20.000 eller 22.600 kr. – hvad mener Dansk Folkeparti om det?

Kl. 15:45

Første næstformand (Leif Lahn Jensen):

Ordføreren.

Kl. 15:45

Dennis Flydtkjær (DD):

Jeg tror, taleren sagde Dansk Folkeparti. Det er jeg nu ikke medlem af, men det går nok – jeg ved godt, hvad man mener.

Jamen vi kan godt se, der kan være et problem i det, altså, hvis man kan modtage 5 bidrag a 100.000 kr., og man så sender 500.000 kr. ind, og der kun er en klub, der står på den anden side af skiltet, altså inde i partibøgerne. Det er ikke særlig hensigtsmæssigt, så det er vi sådan set med på at vi prøver at se om vi kan kigge på.

Jeg har ikke en færdig løsning, jeg sådan kan nævne fra talerstolen, men det kunne jo være sådan noget med, at man f.eks. sagde til de her pengeklubber, at hvis de modtager bidrag fra bidragsydere, der betaler over 22.200 kr., ja, så skal pengeklubben også offentliggøre det. Modtager de derimod beløb, som ligger under den sats, jamen så skal det så heller ikke være offentligt ad den vej, så man stadig væk faktisk godt kan støtte en forening, men stadig væk under den grænse, som vi så fastsætter, forhåbentlig i fællesskab. Det kunne være en vej at gå, men jeg har ikke lagt mig hundrede procent fast, vil jeg bare sige. Men når man sådan skal stå og tænke lidt højt fra talerstolen, kunne det være noget i den retning, som kunne være en mulighed at løse det med.

Kl. 15:46

Første næstformand (Leif Lahn Jensen):

Spørgeren.

Kl. 15:46

Pelle Dragsted (EL):

Det er faktisk også præcis det forslag, vi har fremsat her, netop at man ligesom laver de samme regler. Så det er rigtig godt, at Dansk Folkeparti, undskyld, at Danmarksdemokraterne er med der. Det er jo en kollega, jeg har kendt igennem mange år fra før, så det var absolut ikke bevidst; I ved, hvordan det er.

Mit andet spørgsmål gik på det her omkring beløb over grænsen på 22.600 kr., hvor man i dag ikke kan se, hvor meget der er givet. Man kan bare se, at der er givet mere end det her beløb, når man kigger i partiregnskaberne. Vil Dansk Folkeparti være med på, at der også kommer et beløb på?

Kl. 15:47

Første næstformand (Leif Lahn Jensen):

Det er en ordfører fra Danmarksdemokraterne, der er her. Så ordføreren fra Danmarksdemokraterne vil gerne svare. Værsgo.

Kl. 15:47

Dennis Flydtkjær (DD):

Ja, jeg tror, vi lader hr. Peter Kofod svare på de andre spørgsmål, når vi kommer til Dansk Folkeparti senere hen. Det vil måske være bedre.

Jeg kan godt forstå synspunktet i, at man skal have et beløb med, for det er selvfølgelig klart, at der kan være en forskellig interesse i, om man har fået 1 mio. kr. eller man har fået 22.000 kr. Men jeg ser faktisk ikke nødvendigvis det store behov for det. Hvis jeg som vælger selv skulle se på det, ville jeg egentlig bare gerne vide, om man har fået økonomisk støtte, men om det lige er 1.000 kr. eller 2.000 kr. højere, synes jeg ikke er det afgørende ved det. For jeg synes jo egentlig, at de 22.000 kr. er en god grænse, vi har i dag, men om det er 30.000 eller 50.000 kr., er ikke så afgørende. Jeg synes bare, det er vigtigt, at danskerne og vælgerne ved, at der er en økonomisk interesse, men om beløbet er af en anden størrelse, er ikke noget, jeg synes er et kæmpe problem. Men lad os da kigge på det i de forhandlinger, der kommer. Det er ikke noget, jeg sådan vil stå og sige at jeg har en eller anden ultimativ holdning til.

Kl. 15:48

Første næstformand (Leif Lahn Jensen):

Så siger vi tak til ordføreren. Den næste ordfører er hr. Lars-Christian Brask fra Liberal Alliance. Velkommen.

Kl. 15:48

(Ordfører)

Lars-Christian Brask (LA):

Tak for ordet, og tak for forslaget. Åbenhed er rigtigt, og åbenhed er godt, men vi har den passende og rigtige åbenhed og gennemsigtighed.

Initiativ nr. 3 og nr. 9 kan vi godt se os selv som mulige støtter af, men ellers synes vi faktisk, at hr. Pelle Dragsteds forslag og indstilling er for voldsom. Der er jo f.eks. også noget med initiativ nr. 10, som nok vil kræve noget finansiering, og det kræver i hvert fald yderligere bureaukrati, og det er ikke noget, som vi synes særlig godt om. Og hvis det endelig er sådan, at vi skal åbne op for den her debat og dialog – og jeg forstår jo på ministeren, at der kommer nogle forhandlinger – så må det være full disclosure, altså også indirekte partistøtte, som skal ud i åbenheden.

Så vi er ikke for forslaget, men vi kan godt se nogle delpunkter, som vi synes er interessante og relevante.

Kl. 15:49

Første næstformand (Leif Lahn Jensen):

Der er en enkelt kort bemærkning til hr. Pelle Dragsted. Værsgo.

Kl. 15:49

Pelle Dragsted (EL):

Tak for det. Jeg er i øvrigt også varm tilhænger af, at der også er full disclosure i forbindelse med f.eks. støtte gennem naturalier. Så hvis der er fagforeninger, der stiller lokaler til rådighed eller lignende, skal vi selvfølgelig også have fuld åbenhed om det. Indirekte støtte skal vi jo definere hvad vi så mener med, for det kan være ret svært præcist at definere. Hvis nogle indrykker en annonce med et bestemt politisk budskab, hvordan vurderer man så, hvilket parti det er opbakning til? Den slags ting kan der være. Så hensigten er god. Konkretiseringen har jeg tænkt meget over, og den er nok ikke helt så nem, men jeg synes, at hensigten er rigtig.

Så synes jeg, jeg hørte ordføreren sige til at starte med, at vi havde nogle partistøtteregler, der egentlig var okay gode, som de var, og gennemsigtige. Så vil jeg bare spørge: Betyder det, at ordføreren er uenig i den kritik, som vi har modtaget fra Europa-Kommissionen, fra Europarådets antikorruptionsorgan, fra Transparency International, som faktisk beskriver vores partistøtteregler som noget, der altså er helt i bund i forhold til mange andre europæiske lande?

Kl. 15:50

Første næstformand (Leif Lahn Jensen):

Ordføreren.

Kl. 15:50

Lars-Christian Brask (LA):

Nu får hr. Pelle Dragsted medløb fra Liberal Alliance på initiativ nr. 3 og initiativ nr. 9, så det er jo en lille indrømmelse. Men ellers synes jeg, som jeg sagde, faktisk, at der er passende gennemsigtighed og passende åbenhed.

Kl. 15:51

Første næstformand (Leif Lahn Jensen):

Spørgeren.

Kl. 15:51

Pelle Dragsted (EL):

Initiativ nr. 3 er jo om den her selskabsfinte, og jeg må forstå, at grunden til, at ordføreren støtter det initiativ, er, at man kan skjule, at man støtter med mere end 20.000 kr. Så kan jeg bare ikke helt forstå, hvorfor man ikke kan støtte det initiativ, der handler om erhvervsklubber, for det er jo præcis det samme, de klubber gør. De gør, at en donor, som ikke ønsker at optræde i et partis regnskab, på en eller anden måde kan donere via en stråmand, kan man sige, som er den, der giver det videre til partiet, og som så optræder i partiets regnskaber. Så hvorfor det ene og ikke det andet?

Kl. 15:51

Første næstformand (Leif Lahn Jensen):

Ordføreren.

Kl. 15:51

Lars-Christian Brask (LA):

Tak. Nu bruger hr. Pelle Dragsted udtrykket stråmand, og den præmis køber jeg ikke. Det er også mit indtryk efter også at have været i et andet parti, at hvis det er over 22.600 kr., der bliver doneret, så bliver det offentliggjort, inklusive i erhvervsklubberne.

Kl. 15:52

Første næstformand (Leif Lahn Jensen):

Så siger vi tak til ordføreren. Der er ikke flere bemærkninger. Den næste ordfører er fru Lise Bertelsen fra Det Konservative Folkeparti.

Kl. 15:52

(Ordfører)

Lise Bertelsen (KF):

Tak for ordet, og tak for forslaget. I forhold til beslutningsforslag B 28, forslag til folketingsbeslutning om åbenhed om privat partistøtte, finder vi i Det Konservative Folkeparti alt i alt de nuværende og gældende regler fine, som de er i dag. Beløbsgrænsen for offentliggørelse af private donationer finder vi passende. Desuden er det sådan, som vi har hørt mange gange tidligere, at et bredt flertal i regeringen i 2017 ændrede reglerne for privat partistøtte netop for at sikre den her åbenhed. De regler bakker vi fortsat op om i Det Konservative Folkeparti, og dermed kommer vi ikke til at bakke op om beslutningsforslaget.

Kl. 15:53

Første næstformand (Leif Lahn Jensen):

Der er en kort bemærkning fra hr. Pelle Dragsted.

Kl. 15:53

Pelle Dragsted (EL):

Tak for det. Det er lidt besynderligt at høre det her med, at vores regler er gode og gennemsigtige, som det er, for det er der simpelt hen ingen uafhængige organisationer der er enige i. Altså, Danmarks partistøtteregler og åbenheden om støtte er helt elendige sammenlignet med andre europæiske lande, så det er mærkeligt at høre det her.

Det også mærkeligt, fordi ordførerens kollega Mai Mercado i sommeren 2021 udtalte om selskabsfinten, at den ville man gerne være med til at afskaffe. Hun sagde:

»Hele hensigten har været, at hvis man får mere end 20.000 kroner, så skal det opgives. Der har jo været flere sager, hvor der har været donorer, hvor det er den samme ejerkreds, som har givet fra flere selskaber ...«.

Det mente hun ikke var hensigten, og derfor sagde Det Konservative Folkeparti dengang, at man var parat til at ændre på det.

Kl. 15:54

Første næstformand (Leif Lahn Jensen):

Ordføreren.

Kl. 15:54

Lise Bertelsen (KF):

Tak. Jeg har på intet tidspunkt sagt, at vi ikke vil indgå i nogle drøftelser, for jeg noterer mig nemlig også, at indenrigs- og sundhedsministeren vil tage initiativ til politiske drøftelser om reglerne for privat partistøtte netop for at dæmme op for det her med selskabsfinten. Så vi deltager meget gerne i drøftelser for at gøre tingene endnu mere gennemsigtige.

Kl. 15:54

Første næstformand (Leif Lahn Jensen):

Spørgeren.

Kl. 15:54

Pelle Dragsted (EL):

Det lyder godt, for i og med at ministeren har sagt, at der er et forlig på det her område, som både Konservative og Liberal Alliance er med i, så bliver jeg jo lidt bekymret, når jeg hører de ting, der kommer fra netop de to partier, om, at det med hensyn til åbenheden næsten er, som det skal være. Det håber jeg virkelig at begge partier vil tænke over, for ellers vil den kritik, vi får fra Europa-Kommissionen, fra GRECO og fra de andre antikorruptionsenheder, altså fortsætte, og borgerne vil fortsat være udelukket fra at have en indsigt i, hvem det egentlig er, der betaler partiernes valgkampe. Så jeg håber, at man vil gå til de forhandlinger med lidt større kritisk sans – jeg beklager, hvis jeg bliver for hård.

Kl. 15:55

Første næstformand (Leif Lahn Jensen):

Ordføreren.

Kl. 15:55

Lise Bertelsen (KF):

Vi går rigtig gerne meget positivt ind i de politiske forhandlinger.

Kl. 15:55

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger. Den næste ordfører er fru Lotte Rod fra Radikale Venstre. Velkommen.

Kl. 15:55

(Ordfører)

Lotte Rod (RV):

Tak for det. Jeg har brugt 62.400 kr. på min valgkamp. Jeg købte plakater for 30.000 kr., jeg fik trykt sager for 9.000 kr., og jeg købte en mikrofon til 1.000 kr., jeg gav forplejning til frivillige for 2.000 kr., jeg annoncerede for 10.000 kr., og jeg brugte 5.000 kr. på arrangementer. Jeg har ikke taget imod en eneste krone fra nogen virksomheder eller erhvervsklubber til valgkampen. Jeg har ikke spurgt om nogen penge, jeg har ikke fundraiset, jeg har bedt en virksomhed om at donere pengene til Mødrehjælpen i Vejle i stedet for til mig. Jeg har faktisk kun ført valgkamp for de penge, som mine partiforeninger har givet mig. Jeg havde 1.000 plakater og genbrug fra sidst, jeg havde næsten ingen annoncer, jeg brugte valgkampen på at gå ture med mennesker, der har noget på hjerte, og jeg overnattede ved søde partimedlemmer.

Det siger jeg, fordi vi lever i en tid, hvor penge fylder så meget i politik, og jeg er taknemmelig for og stolt over, at vi lever i et land, hvor man stadig godt kan blive valgt for den, man er, og ikke for pengene, for det synes jeg siger ikke så lidt om vores demokrati og om Danmark. Jeg har gjort det fire gange nu, og det kan godt lade sig gøre, men det er eddermame også på trods, for vi har et problem. Det er et problem, at vi ikke ved, hvor pengene kommer fra. Det er ikke i orden, at vi i Danmark ikke ved, hvem der giver de store pengebeløb til enkelte partier eller til enkelte politikere, for det betyder jo, at når der er nogle sager, hvor det bliver rigtig svært, så ved vi ikke, om politikeren følger sit hjerte, sin fornuft, sin politiske overbevisning, eller om man skylder nogen noget.

Derfor har vi et behov for at få mere åbenhed; det har jeg, og det har vi i Radikale Venstre arbejdet for i årevis. Jeg synes, at af alle de ting, vi har diskuteret i dag, er det vigtigste, at vi får de store beløb frem, sådan at man kan se, hvis der er enkelte, som giver meget store beløb, så der er fuldstændig åbenhed om det. På den måde synes jeg også, at hr. Peter Kofod faktisk havde en pointe i det spørgsmål, han stillede. Vi er ikke enige så tit, så derfor synes jeg, det er værd at bide mærke i her, nemlig at for mig og for os i Radikale Venstre er det jo vigtigt, at åbenheden ikke bare gælder pengene, men jo også gælder naturalier.

Jeg bliver faktisk en lille smule provokeret af den debat, vi har i dag. Jeg synes, ministeren egentlig startede med at holde en ret fin tale og komme med en udstrakt hånd til, hvad regeringen gerne vil gøre, men på den debat, der efterfølgende har været, forstår jeg ikke, hvorfor der skal være sådan et hemmelighedskræmmeri omkring det her. Hvorfor kan vi ikke have en debat på præcis samme måde, som vi plejer med alt muligt andet, altså hvor partier stiller sig herop på talerstolen og fortæller, hvad partiet vil arbejde for, hvad de mener, hvad de går ind for. Hvorfor skal det her være en anden debat? Målet skal jo være, at vi skal lave nogle regler, der er fælles for os alle sammen, sådan at vi alle sammen spiller efter de samme regler, sådan at det samme gælder. På den måde er der jo ikke nogen grund til, at det behøver at være sådan en hemmelig og mærkelig debat. Lad os da bare sige, hvad vi mener om det.

Derfor er mit håb og Radikale Venstres håb også, at vi kan bruge den her debat til at lave en fælles tekst eller til at lave en fælles beretning, for det skal selvfølgelig være alle partier, som er med til at lave åbenheden, for det skal være de samme regler, der gælder for os alle sammen.

Kl. 15:59

Første næstformand (Leif Lahn Jensen):

Hov, der kom lige et ønske om en kort bemærkning fra hr. Pelle Dragsted.

Kl. 15:59

Pelle Dragsted (EL):

Jeg beklager, at det lige var i sidste øjeblik, jeg fik trykket mig ind.

Tusind tak for talen og også for historien om valgkampen. Det synes jeg jo er et eksempel på en åbenhed, som er god. Og jeg vil også gerne rose netop Radikale Venstre, fordi de som det eneste parti, tror jeg, ud over Enhedslisten faktisk offentliggør beløb – også beløbets størrelse – ud over de her beløb på 20.000 kr., og gør det i årsregnskaberne. Så det er jo den vej, vi skal, og derfor vil jeg også spørge ind til – nu, hvor ordføreren selv efterspørger det – hvad det vigtigste er for Radikale Venstre at bære til de her forhandlinger. Er det et spørgsmål om erhvervsklubber, er det beløbets størrelse, eller hvad er det, der for Radikale Venstre er det vigtigste, vi får taget livtag med i de forhandlinger?

Kl. 16:00

Første næstformand (Leif Lahn Jensen):

Ordføreren.

Kl. 16:00

Lotte Rod (RV):

For mig er det begge dele. Det er både, at vi kigger på de her selskabskonstruktioner, sådan at man ikke kan omgå reglerne ved at dele det op, men jo også at vi får det samlede beløb frem, sådan at vi kan se det, hvis der er enkelte, som giver meget store beløb – altså at der er fuldstændig åbenhed omkring det. Det ville være det vigtigste for mig.

Til gengæld synes jeg, at Enhedslisten så nævner nogle andre ting omkring at lave lige præcis en bestemt model for tilsyn eller sådan noget, hvor vi måske kan diskutere, om det er den smarteste måde, og om grænsen lige skal være ved 5.000 kr. eller 10.000 kr., som andre også har påpeget. Det må jo være den slags ting, vi diskuterer med hinanden.

Men princippet om, at der skal være åbenhed omkring de store beløb, er det allervigtigste for mig.

Kl. 16:00

Første næstformand (Leif Lahn Jensen):

Hr. Lars-Christian Brask, værsgo.

Kl. 16:01

Lars-Christian Brask (LA):

Tak for det. Fru Lotte Rod siger, at vi skal have samme regler. Det antager jeg da at vi har i dag, så det er ændringen af reglerne, der gør sig gældende.

Så vil jeg også gerne have lov til at opponere mod, at kollegaer bliver skudt i skoene, at fordi de får tilskud, bidrag til deres valgkamp, så er de købt, og at de ikke har selvstændige holdninger. Jeg ville i hvert fald være ked af det, hvis det er den opfattelse, der skulle være om mig, for er der noget, jeg går op i, så er det mit omdømme og min fairness i den måde, jeg gør tingene på. Men jeg kan godt modtage et valgbidrag, hvis det ellers er relevant.

Kl. 16:01

Første næstformand (Leif Lahn Jensen):

Ordføreren.

Kl. 16:01

Lotte Rod (RV):

Selvfølgelig kan spørgeren og andre politikere det. Man må gerne modtage penge, og hele idéen med åbenhed er jo, at det bare skal være åbent, sådan at man kan se, hvor pengene kommer fra. Og det er derfor, det er så vigtigt for mig, at man både kan se, hvem der giver, men også hvor store beløb, man giver. For det er jo interessant at vide, om spørgeren har fået 25.000 kr., eller om man har fået 250.000 kr., eller om man har fået 2,5 mio. kr. af nogen. Og det er den åbenhed, som bør gælde for alle.

Kl. 16:02

Første næstformand (Leif Lahn Jensen):

Der ser ikke ud til at være yderligere spørgsmål eller bemærkninger, så vi siger tak til ordføreren. Den næste ordfører er hr. Peter Kofod fra Dansk Folkeparti. Velkommen.

Kl. 16:02

(Ordfører)

Peter Kofod (DF):

Tak for det, formand, og tak til Enhedslisten for at have fremsat det her beslutningsforslag, der jo sigter efter og tilstræber, at der bliver større åbenhed om de økonomiske donationer i dansk politik. Og det vil vi gerne være med til, altså at sikre større åbenhed om, hvem det er, der sponsorerer de politiske partier. Om det lige skal være på den måde, som Enhedslisten lægger op til her med de her ti konkrete forslag, er jeg ikke sikker på. Jeg tror, der er nogle diskussioner om det her, vi skal have afklaret i udvalget. Lad mig tage et par nedslag i selve beslutningsforslaget.

For det første vil man fastsætte en beløbsgrænse for offentliggørelse af private bidrag på 5.000 kr. Jeg kunne godt forestille mig, at det i nogle tilfælde vil være et forkert sted at lægge grænsen, for jeg mener, at der er en balance i det. Man kan have en virksomhed og interessere sig for lokale forhold eller for politiske forhold, og det kan gøre, at man kan have lyst til at sponsorere det parti, man støtter eller holder med, eller sponsorere en bestemt kandidat, og der er det ikke sikkert, at den grænse på 5.000 kr. er det rigtige sted. Den kunne også ligge et andet sted. Men det hørte jeg også Enhedslistens ordfører sige tidligere i debatten at man var åben over for at snakke om, så det er noget, vi måske kan gøre noget ved. Men der er en balance her, vi skal have kigget på.

Så er det meget vigtigt for os, at vi får adresseret det her spørgsmål om den indirekte støtte, altså alt det, der ikke er kroner og øre, men som måske faciliterer noget. Det kan være, der bliver holdt møder i nogle bestemte lokaler ejet af nogle; det kan være, der bliver stillet arbejdskraft til rådighed; det kan være, der bliver stillet noget til rådighed, som ikke har med penge at gøre, men som alligevel har en eller anden form for værdi. Og det kunne vi godt tænke os at få defineret mere nøje hvordan vi opgør, og hvad der er inden for stregen, og hvad der er uden for stregen. Det er ret vigtigt for os.

Så er vi også godt tilfredse med ministerens tale til at starte med – og lad være med at se så overrasket ud, minister, vi er sådan et positivt parti. Jeg tror egentlig, det er ret fornuftigt, at regeringen vælger at sige, at man indkalder til forhandlinger her og trækker partierne ind og hører, hvad vi har på hjerte, og ser, om vi ikke kan gøre det her lidt bedre, end man gør det i dag. Det tager vi meget positivt imod.

Jeg er også positiv over for de toner, der kom fra den radikale ordfører om at forsøge at lande en eller anden form for beretning om det her spørgsmål i udvalget. Det er også noget, vi gerne arbejder videre på. Tak.

Kl. 16:05

Anden næstformand (Jeppe Søe):

Selv tak. Der er en enkelt kommentar fra hr. Pelle Dragsted.

Kl. 16:05

Pelle Dragsted (EL):

Mange tak for den positive respons. Det er helt fint at diskutere enkelte punkter. For mig, som jeg også har sagt tidligere, er det med en bundgrænse på 5.000 kr. absolut ikke det vigtigste. Det vigtigste er, at de meget store donorer skal man have adgang til at se.

Derfor vil jeg også bare gerne høre ordførerens holdning til nogle af de andre konkrete punkter. Noget af det, jeg tror der skaber mest dunkelhed og mest hemmeligholdelse, er de her såkaldte erhvervsklubber, altså det, at man kan kanalisere penge igennem en erhvervsklub, og så er det kun erhvervsklubbens navn, der optræder, også selv om der er tale om et beløb, der er større end den her grænse på 22.600 kr. Så jeg vil høre, hvad Dansk Folkepartis holdning er til det spørgsmål – og denne gang er det jo rigtigt, at det er Dansk Folkeparti. Og så vil jeg også meget gerne høre Dansk Folkepartis holdning til spørgsmålet om, hvorvidt et beløb over grænsen skal offentliggøres med beløb og ikke bare med, at man ved, at det er over det beløb, men ikke, hvilket beløb det er.

Kl. 16:06

Anden næstformand (Jeppe Søe):

Ordføreren.

Kl. 16:06

Peter Kofod (DF):

Det er jo også lige præcis de store beløb, vi er skeptiske over for. Så der tror jeg, at vi deler noget både med Enhedslisten, men også med det, SF's ordfører sagde. Så det tror jeg måske godt vi kan finde noget enighed om og fælles fodslag på.

Hvad angår det andet spørgsmål om pengeklubberne, føler jeg mig fuldstændig dækket ind af det, som Danmarksdemokraternes ordfører sagde.

Kl. 16:06

Anden næstformand (Jeppe Søe):

Er der opfølgning? Værsgo.

Kl. 16:06

Pelle Dragsted (EL):

Tak for det. I forhold til spørgsmålet om det her med indirekte partistøtte er der jo ingen tvivl om, at naturaliestøtte – sådan tror jeg faktisk også reglerne er i dag – sådan set skal optræde. Altså, får vi stillet et sted til rådighed af 3F, hvor vi holder et møde til en pris, der er fordelagtig, så skal det registreres som partistøtte. Men jeg er mere i tvivl om det der med indirekte partistøtte. Der har tidligere været sagt det om, at 3F f.eks. rykker en annonce ind, der siger noget grimt om den siddende regering. Hvordan mener ordføreren at man skal definere det her mere præcist, altså hvis det er den form for indirekte støtte, som ordføreren taler om?

Kl. 16:07

Peter Kofod (DF):

Det skal vi jo finde ud af, men lad mig give et eksempel. For nogle år siden blev der indrykket en meget, meget stor og dyr reklamekampagne fra fagbevægelsens side, der hed noget med skævt; det mener jeg den hed. Det var sådan noget, hvor man portrætterede nogle partiledere med sådan nogle tyveknægtemasker på, og så gav man den ellers fuldt knald på umiddelbart før et folketingsvalg. Den kampagne har sikkert kostet millioner af kroner. For mig at se var det jo bare ren valgstøtte til venstrefløjen på det tidspunkt for at prøve at tippe en borgerlig regering med støtte fra Dansk Folkeparti af magten. Det synes jeg var et meget klart eksempel på et indirekte kampagnebidrag.

Kl. 16:07

Anden næstformand (Jeppe Søe):

Der ikke flere kommentarer. Tak til ordføreren. Den næste ordfører er fru Christina Olumeko, Alternativet. Værsgo.

Kl. 16:08

(Ordfører)

Christina Olumeko (ALT):

Tak for ordet, og tak til Enhedslisten for et rigtig godt forslag med virkelig mange gode betragtninger.

I Alternativet går vi ind for åbenhed, og vi mener også, at åbenhed er en af grundforudsætningerne for vores demokrati. Vi tror på åbenhed i forvaltningen, vi tror på åbenhed om politiske beslutninger, og vi tror ikke mindst på åbenhed omkring de penge, som tilgår partierne fra private donorer. Det er i alles interesse, at der er større åbenhed omkring de pengestrømme, for det styrker befolkningens opbakning til demokratiet, det styrker tilliden, og på den måde styrker det sådan set også vores arbejde her i Folketinget.

Det er ret vigtigt med den her åbenhed omkring pengene i dansk politik. Som det blev nævnt før fra talerstolen, har Transparency International, der kæmper imod korruption over hele verden, gentagne gange kritiseret de danske regler for partistøtte, og det er simpelt hen ikke vores demokrati værdigt. Danmark er et af de mest velfungerende demokratier i verden, men vi har bare ikke de mest velfungerende regler for åbenhed om partistøtte – det burde vi have, men det er ikke tilfældet i dag.

I Alternativet tager vi vores del af ansvaret for at sikre mere åbenhed om pengene i politik, og derfor støtter vi altid op, når der kommer forslag fra f.eks. Enhedslisten om at stramme reglerne for at få større åbenhed. Vi har også i dag valgt at gå længere, end reglerne kræver, idet vi i dag kræver, at donationer til Alternativet bliver offentliggjort, hvis de er på over 1.000 kr., og det er dermed også langt under grænsen på de 5.000 kr., som indgår i det her forslag. Det gør vi, fordi vi mener, at vælgerne har krav på at vide, hvem der støtter os økonomisk, og vi håber, at vi kan gå foran og inspirere flere partier til at gå samme vej. Jeg vil naturligvis gerne opfordre alle andre partier til at følge vores eksempel.

Så vil jeg i dag fra talerstolen også gerne takke de mange gode elever på Krogerup Højskole, der lavede en kampagne, der hed »Pengene på bordet«. De var ude at besøge nogle af partierne for nogle måneder siden, og jeg kan se, at flere af deres betragtninger går igen i Enhedslistens forslag. Jeg synes, det er et stort stykke arbejde, de har gjort, og de har også været med til at løfte en vigtig debat – så tak til alle jer elever, der har lavet den kampagne.

Selvfølgelig stemmer vi for det her forslag. Tak for ordet.

Kl. 16:10

Anden næstformand (Jeppe Søe):

Der er ingen kommentarer, så tak til ordføreren. Og den næste ordfører er hr. Kim Edberg Andersen.

Kl. 16:10

(Ordfører)

Kim Edberg Andersen (NB):

Tak for det. Jeg har gjort det sådan lidt til en vane at melde til at starte med, om vi støtter forslaget eller ej. Det gør vi ikke. Det er ikke, fordi vi ikke godt kan se problemstillingerne, men det er alligevel ti meget konkrete punkter, som ordføreren er kommet med. Jeg ser frem til, at vi måske kan finde hinanden og så tage et skridt ad vejen. For problemstillingen er jo teknisk set, sådan som jeg hører det herinde i dag, at vi alle sammen mener, at der skal være regler, og det gør vi, fordi de regler, vi har, og som egentlig er meget tydelige, har politikere en tendens til at blive rigtig kreative omkring, når det lige gælder dem selv. Og virkeligheden er også, at hvis du er i et parti, som har en tendens til ikke at være politisk korrekt, så er det også en sikring af de mennesker, der kommer med økonomiske bidrag til dig, at de ikke skal stå frem med navn – for det er ikke så fedt at have Kims ansigt bag på slamsugeren oppe i Nørager, hvis man samtidig skal ned at suge toilettet i den lokale 3F-forening. Det er virkeligheden.

Så derfor skal vi finde en vej igennem det her, hvor vi sørger for, at danskerne kan være trygge ved, at vi politikere får vores bidrag og holder os fri af bagefter at gå ind i salen og fortælle, hvad vores bidragydere har det bedst med, altså at vi rent faktisk står herinde i vores egen ret og siger det, vi som mennesker selv mener rent politisk, sådan som det også står i grundloven. Det er der, problemstillingen er; det er selvfølgelig der, hvor det svære snit også vil være.

Men skal vi ikke alle sammen se hinanden i øjnene og håbe på, at vi laver et regelsæt her, som ikke bliver for bureaukratisk, som ikke ødelægger muligheden for nogen partier for at modtage donationer i forhåbentlig rigelige mængder, og så sikre, at vi ser hinanden nok i øjnene til, at vi holder op med at misbruge danskernes tillid, altså siger, at folk faktisk godt kan få lov at bidrage økonomisk til politikere, til deres valgkampe, som guderne skal vide er blevet dyrere og dyrere, men samtidig også sikre, at næsten uanset hvor stort et bidrag du får, uanset hvor mange penge den lokale fagforening eller erhvervsmand putter i dig, så kan han ikke købe sig til din stemme, når du står her på Folketingets talerstol? Det er egentlig det, vi ønsker. Vi går selvfølgelig med oprejst pande, stort gåpåmod og konstruktivitet ind i det her forhåbentlig fornuftige forløb, vi kan have sammen, om at løse et problem, vi alle sammen mærker, når vi er ude på de forskellige messer og markeder. Folk er trætte af politikere, som de føler ikke opfører sig ordentligt – bottom line.

Nye Borgerlige kommer ikke til at støtte forslaget i dets nuværende form, men går meget positivt ind i en fremtidig dialog.

Kl. 16:13

Anden næstformand (Jeppe Søe):

Tak til ordføreren. Vi plejer at holde guderne uden for her i salen, men det er jo også et bidrag, der er vigtigt. Der er en kort bemærkning fra hr. Pelle Dragsted.

Kl. 16:13

Pelle Dragsted (EL):

Tak for det. Og tak for i hvert fald at tilkendegive, at man godt kan se, at der er nogle balancer, der skal være anderledes. Jeg er sådan set enig i, at man skal kunne yde mindre beløb, uden at man skal optræde i offentlige registre eller andet. Det er lige før, jeg tror, at der er nogle GDPR-regler, man også kommer i konflikt med, hvis man sætter grænsen alt for lavt.

Men det, vi snakker om her, er jo de rigtig store beløb – det kunne f.eks. være et beløb på 25.000 kr., 50.000 kr., 100.000 kr. eller, som vi jo kender det fra nogle partier, mange millioner fra én donor. Og det er der, vi fra Enhedslistens og alle de her mange antikorruptionsorganisationers side mener, at man skal kunne få indsigt i det. Så mit spørgsmål til Nye Borgerlige er: Hvordan vil man så skabe større indsigt i de store donationer, hvis det er de små, man er bekymret for?

Kl. 16:14

Anden næstformand (Jeppe Søe):

Ordføreren.

Kl. 16:14

Kim Edberg Andersen (NB):

I Nye Borgerlige har vi ikke det store problem med det, hvis mennesker, der har tjent mange penge, har et behov for at give rigtig mange penge til politisk arbejde i Danmark. Vi synes, det er fuldstændig legitimt, at man kan være politisk interesseret, uanset om man tjener få eller mange penge.

Det, vi kan være interesserede i, er, at vi får lavet et regelsæt, der sikrer, at du ikke kan købe dig til indflydelse, for det er det, der for os selvfølgelig ikke er i orden. Og der køber jeg ikke helt præmissen om, at det altid er beløbets størrelse, som betyder noget. Så om det er et stort eller lille beløb, er vi villige til at høre om problemstillingerne, og vi har selvfølgelig også sat os ind i nogle af problemstillingerne, men jeg bliver nødt til at sige til ordføreren, at det ikke så meget er beløbets størrelse, men om der bag det, at du donerer et beløb – og det er uanset beløbets størrelse – er en forventning om, at du kan købe dig herind.

Kl. 16:15

Anden næstformand (Jeppe Søe):

Tak for det. Hr. Pelle Dragsted.

Kl. 16:15

Pelle Dragsted (EL):

Der er nok ikke nogen, der forærer 5 mio. kr. væk helt uden nogen forventninger. Det er jo nok, fordi man har en forventning om, at ens interesser vil blive tilgodeset af pågældende parti.

Derfor vil jeg spørge: Kan det virkelig være rigtigt, at ordføreren mener, at det er ligegyldigt i forhold til uafhængighed, om det drejer sig om 20.000 kr. eller f.eks. 2 mio. kr.? Altså, hvis et mindre parti får rigtig meget af sin driftsstøtte fra én donor, som det jo har været tilfældet for i hvert fald ét parti herinde, vil det parti så ikke være mere tilbøjeligt til at lytte til, hvad den donor siger, fordi man er – nu må man ikke hidkalde Herren – på herrens mark, hvis den donor vælger at sige: Så vil jeg hellere støtte et andet parti eller slet ikke støtte nogen?

Kl. 16:16

Anden næstformand (Jeppe Søe):

Ordføreren.

Kl. 16:16

Kim Edberg Andersen (NB):

Det spørgsmål skulle hr. Pelle Dragsted jo selvfølgelig have stillet til det parti, som han henviser til, men vi må jo om ikke andet indrømme, at vi alle sammen er klar over, at nogle fagforeninger har været meget store bidragsydere til Socialdemokraterne, og det har de nok fortrudt gevaldigt i forbindelse med debatten om store bededag. Så man køber i hvert fald ikke partiet med hud og hår, uanset hvilket beløb man giver – det må være den sunde lære af det. Og det er jo det, vi skal frem til, altså at man giver et beløb til valgkampe og til politikere, fordi man ønsker at understøtte den demokratiske proces, men at man ikke samtidig kan have en forventning om, at man kan købe sig til indflydelse.

Kl. 16:16

Anden næstformand (Jeppe Søe):

Tak for det. Så er der en kort bemærkning fra fru Theresa Berg Andersen.

Kl. 16:16

Theresa Berg Andersen (SF):

Tak for det. I SF går vi ind for gennemsigtighed, også for vælgerne, og det synes jeg også jeg gjorde klart i min ordførertale. Anerkender ordføreren ikke, at vælgerne skal have valget, når de bestiller den slamsuger fra Nørager, hvor hr. Kim Edberg Andersen er bag på? Hvis jeg som borger overvejer at bestille den her slamsuger og ved, at de støtter et parti, som jeg ikke vil støtte, har jeg muligheden for at vælge den slamsuger fra.

Kl. 16:17

Anden næstformand (Jeppe Søe):

Så er det ordføreren.

Kl. 16:17

Kim Edberg Andersen (NB):

Det køber jeg fuldstændig præmissen for. Problemstillingen er så bare, at du så vil få et meget, meget fattigt Folketing, hvor det så kun er dem af os, der vælger at sige det, der er midtersøgende og politisk korrekt, som kan være bag på den slamsuger, og det kan vi jo heller ikke være interesserede i er en demokratisk proces.

Jeg køber fuldstændig ind på, at der skal være en åbenhed. Jeg tror faktisk ikke, at den enkelte vælger op til valget har det store problem med det. Jeg tror, at den enkelte vælger efter et valg og måske især politiske partier kan se en idé i at banke hinanden oven i hovedet med det, hvis der f.eks. er noget som det, der blev kaldt Britt Bager-finten. Altså, vi skal også kunne se os selv i øjnene herinde og være mere ordentlige med de bidrag, vi får.

Kl. 16:17

Anden næstformand (Jeppe Søe):

Spørgeren.

Kl. 16:17

Theresa Berg Andersen (SF):

Der tror jeg til gengæld, at den enkelte vælger har en kæmpe interesse i at vide, hvor pengene går hen, når vedkommende køber en vare. Så anerkender ordføreren ikke den præmis, at vælgerne faktisk er bevidste, når de tager et valg om at gå ind og købe en vare?

Kl. 16:18

Anden næstformand (Jeppe Søe):

Ordføreren.

Kl. 16:18

Kim Edberg Andersen (NB):

Jo, men jeg anerkender ikke, at alle bidragsydere til en bestemt vare nødvendigvis er enige i, at de så ville bidrage til den vare. For jeg ved faktuelt, at der er rigtig mange af mine kolleger, som godt kunne tænke sig at stemme på mine buttede kinder, og jeg er meget borgerlig, men jeg er også helt sikker på, at den lokale fagforening ikke har interesse i at sende et stort bidrag til hr. Kim Edberg Andersen fra Nye Borgerlige – på trods af at deres penge bliver brugt til politisk aktivitet. Så der er nogle ting, vi skal kunne se hinanden i øjnene med. Det vigtigste må være, at vi også som politikere simpelt hen holder op med, hver eneste gang vi ser en regel, som det eneste at bruge energien på, hvordan vi kan omgå den.

Kl. 16:18

Anden næstformand (Jeppe Søe):

Så er det fru Rosa Lund.

Kl. 16:18

Rosa Lund (EL):

Tak for det. Jeg undrer mig bare lidt, for ordføreren siger i sin tale og i sine svar, at man giver penge for at bidrage til den demokratiske proces. Men den demokratiske proces ville jo bare blive så meget mere demokratisk af, at der var åbenhed om alle bidrag, også de rigtig store bidrag, som der netop ikke er åbenhed om i dag, fordi der er den her grænse på de her 22.500 kr., hvor man efter det beløb ikke skal offentliggøre, hvor stort beløbet er. Jeg er fuldstændig enig med SF's ordfører i, at selvfølgelig har vælgerne da en interesse i, hvem det er, der betaler for de forskellige kampagner, og det tænker jeg da at man også godt kan se i Nye Borgerlige.

Kl. 16:19

Kim Edberg Andersen (NB):

Altså, man skal bare også huske, at det jo i Danmark ville svare til, at vi hev alle de her stemmebokse ned og vi alle sammen stod ude på det offentlige torv og satte krydset offentligt. For virkeligheden er jo, at det ikke er alle mennesker, der har lyst til at skulle gå rundt i et lokalsamfund og fortælle, hvem det er, de stemmer på. Der kan være problemstillinger. Jeg er bekendt med folk, som måske ikke ville synes, det var skidefedt (Anden næstformand (Jeppe Søe) hoster) – det beklager jeg meget, undskyld, det var det med kraftord; der er så mange regler, jeg skal huske – men folk, som ikke synes, det er voldsomt interessant at komme frem på deres arbejdsplads, hvor der måske er en idé om, at man har en venstreorienteret holdning, med, at man er stærkt højreorienteret, og vice versa.

Så nej, jeg køber ikke præmissen om, at det nødvendigvis er vigtigt, at det bliver offentliggjort med navn, hvem der har givet penge, blot for at de kan hænges ud senere.

Kl. 16:20

Anden næstformand (Jeppe Søe):

Fru Rosa Lund.

Kl. 16:20

Rosa Lund (EL):

Det er jo lige præcis det eksempel, der gør, at det er vigtigt, at det kommer frem, sådan at man ved, hvem det er, der betaler for de forskellige kandidater og partiers kampagner. Det tænker jeg ikke handler om, at man så kan stå på sin arbejdsplads og sige: Ej, hvor ærgerligt, at jeg arbejder her – i et tænkt eksempel – i Kopenhagen Fur og min arbejdsplads giver nogle penge til nogle bestemte borgerlige partier. Det er sådan set ikke den situation, jeg tænker på. Jeg tænker jo netop på den anden situation, hvor alle vælgere skal ned at sætte deres kryds. Jeg synes da, at de har et krav på at vide, hvem det er, der har betalt hvad for nogle partiers kampagner. Det kunne f.eks. være: Hvem får penge fra Kopenhagen Fur?

Kl. 16:21

Anden næstformand (Jeppe Søe):

Ordføreren.

Kl. 16:21

Kim Edberg Andersen (NB):

Hvis jeg skal købe ind på den præmis, bliver jeg nødt til at sige, at så skal vi jo åbne det hele vejen igennem – så skal den lokale FH-afdeling så nu gå ud med navns nævnelse på hvert eneste medlem, der bidrager til eksempelvis Socialdemokratiets kampagne. De skal jo også stå der, og så er vi bare ved at være et sted, hvor jeg siger: Måske er det ikke navnene, der er så interessante; måske er virkeligheden bare, at det, vi er interesserede i, er, at vi ikke behøver have en bekymring for, at man kan købe sig til indflydelse i det danske Folketing.

Kl. 16:21

Anden næstformand (Jeppe Søe):

Dermed siger vi tak til ordføreren. Til sidst er det ordføreren for forslagsstillerne, hr. Pelle Dragsted.

Kl. 16:22

(Ordfører for forslagsstillerne)

Pelle Dragsted (EL):

Money talks – penge taler. Sådan forklarede Jørgen Lindhardt Steffensen fra Djurslands Borgerlige-Liberale Erhvervsklub i 2021, hvorfor foreningen sender store pengebeløb til en række politikere. Han fortsatte med, og jeg citerer, at »dem, som stiller op som kandidater her i området og som gerne vil have fat i vores pengekasse, de er da nødt til at gøre deres hoser grønne over for os«. Han fortalte også, hvordan politikere, der fik penge fra erhvervsklubben, gav nogle, man kan vel godt kalde det modtjenester til de tilknyttede virksomheder i form af særlig adgang til information og rådgivning. Jørgen Steffensen er ærlig og åben. Det er mere, end hvad man kan sige om de fleste andre af de her såkaldte pengeklubber, der ved hvert valg sender millioner af kroner til de politiske partier. De fleste afviser helt at tale med medierne eller fortælle, hvem deres donorer og medlemmer er.

En anden, og her er det en kollega, der også har været ærlig og åben, er hr. Simon Emil Ammitzbøll-Bille. Han fortæller i sin seneste bog om den store indflydelse, som Liberal Alliances hovedsponsor, udlandsdansker og milliardær Lars Seier Christensen, har haft på partiets politik. Ifølge hr. Simon Emil Ammitzbøll-Bille skulle Lars Seier Christensen have sagt, og jeg citerer, at »jeg har sgu ikke postet 10-15 mio. kr. i projektet her for at få lettelser i bunden«, og samtidig presset partiet til at holde fast på et ultimativt krav om at sænke topskatten.

For nogle år siden, tilbage i 2003, indgik en række af Folketingets partier en aftale om nordsøolien, som var meget lukrativ for specielt et olieselskab, nemlig A.P. Møller Mærsk. Ved det efterfølgende valg modtog præcis de partier, der deltog i den aftale, partistøtte fra den selv samme koncern. I forbindelse med finanskrisen var der en støtteforening af danske banker, som gav partistøtte til de partier, der var med til at vedtage de store hjælpepakker til bankerne. Det er bare for at nævne nogle af de skismaer, dilemmaer, paradokser, problemer, som det her med penge i politik rejser. Og private penge spiller en større og større rolle i politik. For hvert valg bruger vi flere og flere penge på kampagner og sociale medier. I 2019 var det 277 mio. kr., der blev brugt på valgkamp, og vi kender ikke tallene fra sidste år endnu. Og den økonomiske forskel mellem partierne bliver også større og større. Så kære kollegaer, vi har altså et problem her.

Vi har et problem, hvis pengestærke grupper og individer kan købe sig til en særlig indflydelse på partiernes politik, og vi har et problem, hvis de partier, der repræsenterer mere pengestærke grupper i samfundet, har flere penge at føre valgkamp for end de partier, der varetager mindre pengestærke gruppers interesser. Det er et problem, som vi er nødt til at have åbne øjne over for, og som vi er nødt til at adressere. Måske burde vi, som der blev foreslået for nogle år siden fra Partistøtteudvalgets side, kigge på at udfase privat partistøtte over et vist niveau for at skabe en mere lige spillebane og for at sikre, at der ikke følger indflydelse med den her pengestøtte. Men det mindste, vi kan kræve, og det er jo det, diskussionen i dag handler om, er, at så længe der ruller millioner af kroner ind fra private donorer til partierne, har befolkningen fuld indsigt i, hvor pengene kommer fra, fuld indsigt i, hvem der finansierer partierne, sådan at de kan bedømme, om partierne er uafhængige af deres donorer, eller om de lader sig påvirke, og den indsigt har befolkningen slet, slet ikke i dag.

Under valgkampen i efteråret ringede mediet Frihedsbrevet, som flere vil kunne huske, op til en række partier og politikere og foregav at være en rigmand, der ønskede at donere et større pengebeløb, det skulle bare være anonymt, og alle partier herinde, undtagen fire, viste sig mere end villige til at vejlede den falske donor i, hvordan man kunne undgå eller omgå partistøttereglerne ved at dele bevillingen op i flere portioner, sådan at den ikke ville fremgå af deres partiregnskab. Det er blot én i en lang, lang række af lignende historier og skandaler, der viser, hvordan partierne og politikerne desværre er ekstremt kreative i forhold til at omgå de regler, der er i dag. Det betyder, at virkeligheden lige nu er, at befolkningen ikke har en chance for at vide, hvilke økonomiske interesser der står bag partierne og finansierer deres valgkampe og kampagner, og det skyldes, at de regler, vi har for åbenhed om partistøtte, er så hullede som en si og dermed ikke lever op til det, jeg egentlig tror er ånden i dem, nemlig at der skal være en indsigt og en åbenhed for borgerne.

Kl. 16:27

Det første problem er det, som vi har drøftet i dag, med, at vi har en grænse på de her 22.600 kr., og at hvis det er et beløb over det, skal det oplyses i årsregnskaberne i partierne; der skal bare ikke oplyses størrelsen af beløbet. Det betyder, at jeg ikke aner, når jeg slår op i et partiregnskab og kan se, at A.P. Møller Mærsk f.eks. støtter et parti, om det er med 25.000 kr. eller med 250.000 kr. eller med 2,5 mio. kr., og det er klart, at det jo er vigtigt at vide, hvor stort et beløb det er, når man som borger skal have en chance for at vurdere, om det her parti optræder uafhængigt af de her interesser, eller om man oplever, at der er en tilbøjelighed til måske at tilgodese nogen, fordi de er så vigtige for partiets økonomiske stabilitet.

For det andet er det sådan, at selv hvis man altså giver det her beløb og bare slet ikke ønsker at optræde i partiernes regnskaber, er der de her huller i reglerne, som desværre bliver udnyttet i meget vid udstrækning. Det ene er den selskabsfinte, vi har talt om. Det er altså den, hvor man deler et beløb op i en lang række mindre portioner og kanaliserer dem gennem forskellige cvr-numre hen til et parti og på den måde undgår at optræde i partiets regnskaber. En anden finte er den såkaldte erhvervsklub- eller pengeklubfinte, som altså indebærer, at man, hvis man er en donor, som ønsker at give et større beløb, men ikke ønsker at optræde i partiregnskaberne, kanaliserer pengene gennem en såkaldt erhvervsklub, og så optræder kun erhvervsklubbens navn og altså ikke det selskab eller det individs navn, som er den egentlige donor. Det er altså nogle af de problemer, som findes, og som er årsagen til, at der ikke er en åbenhed, og konsekvensen er, at millioner af kroner strømmer til partierne, uden at befolkningen har en chance for at have indsigt i det.

Den situation har i årevis medført en omfattende kritik. Det har den fra Europarådets antikorruptionsenhed, som hedder GRECO, det har den fra den organisation, der hedder Transparency International, og det har den senest også fra Europa-Kommissionen, og hver gang har man ligesom fra skiftende regeringers side lovet bod og bedring igen og igen, men der er ikke rigtig sket noget grundlæggende. Jeg synes egentlig, det er pinligt, at Danmark igen og igen modtager den her kritik af, at vi har så ringe regler, og det er derfor, vi har fremsat det her forslag i dag, som har til formål at lukke det. De ti forslag, som er med, er simpelt hen inspireret direkte af de indstillinger og anbefalinger, som de her organisationer er kommet med, så det er ikke nogen, vi har grebet ud af den blå luft fra Enhedslistens side.

Jeg kan ikke nå at gå ind i de enkelte forslag, og de har også været debatteret, så jeg vil bare lige kommentere debatten. Jeg synes, det har været rigtig fint; det var jo en glædelig overraskelse fra ministerens side til at starte med, at man vil indkalde til forhandlinger. Det ser jeg meget frem til, og jeg håber, som andre ordførere også har sagt, at man vil indkalde til brede forhandlinger i Folketinget. Det deltager vi meget gerne i. Jeg synes også, der har været nogle vigtige overvejelser her om den her balance. Jeg synes sådan set, det er rigtigt, at mindre beløb ikke er det, der er det vigtige her. Det, der er det vigtige, er, at de rigtig store donorer, dem, man kunne få mistanke om havde en indflydelse på partiernes politik, er kendte for offentligheden.

Så jeg ser meget frem til de forhandlinger og ser meget frem til, at også de partier, der indgår i det forlig, som åbenbart stadig væk er gældende, er parate til at lytte til den kritik, der kommer fra en række meget vigtige organisationer på det her område, af den uigennemsigtighed, der er i de danske regler, og at man faktisk er parat til at gøre noget ved det den her gang. For det er en sag, vi har diskuteret, og det ved de fleste, der har været herinde i mange år også, i rigtig, rigtig mange år herinde. Vi skal have et opgør med skjulte penge i dansk politik. Det er fundamentalt for vores demokrati, at vi har åbenhed om de politiske pengestrømme, og vælgerne og befolkningen har en legitim interesse i og et demokratisk krav på at vide, hvem det egentlig er, der betaler for partiernes valgkamp. Tak for ordet.

Kl. 16:31

Anden næstformand (Jeppe Søe):

Der er en kommentar fra hr. Lars-Christian Brask.

Kl. 16:31

Lars-Christian Brask (LA):

Der er jo mange præmisser her, som vi kunne tage fat i, men nu kommer vi fra hver sin side af salen, og det er jo interessant, at det er Danske Bank og Mærsk og Scandinavian Tobacco Group, der bliver nævnt hele tiden. Man kunne jo også tage 3F og andre og bruge det som eksempel.

Men det, jeg vil opponere mod, er også den her præmis om, at vi kan påvirkes og der bliver påvirket – at fordi man donerer, har man ret til at påvirke. Den køber jeg simpelt hen ikke, og jeg vil bare have lov til at være den, der siger det imod, så det ikke er den opfattelse, der bare får lov til at stå fuldstændig alene.

Kl. 16:32

Anden næstformand (Jeppe Søe):

Ordføreren.

Kl. 16:32

Pelle Dragsted (EL):

Det, som eksperter, f.eks. fra Københavns Universitet, peger på i den her anledning, er, at alene det, at der eksisterer en mistanke om, at der kan ske en påvirkning, er et demokratisk problem. Altså, det er derfor, man også skal have den her åbenhed. Det er, for at man har indsigt i det – man kan vurdere, jeg vil kunne vurdere, vælgerne vil kunne vurdere: Er Liberal Alliance påvirket af de donorer, som de har?

Nu kan man sige alt muligt om hr. Simon Emil Ammitzbøll-Billes bog, og der vil sikkert være mange holdninger til den. Men det, som den bog beskriver, er jo, at en hoveddonor for partiet faktisk havde indflydelse på den politiske udvikling i jeres parti på en måde, hvor jeg tror, at de fleste danskere ville sige: Det der er problematisk.

I forhold til spørgsmålet omkring fagforeninger vil jeg sige, at jeg synes, der skal være åbenhed om alle former for donationer. Den rigtige sammenligning i forhold til fagforeninger som 3F ville vel være sådan noget som Dansk Industri og andre brancheorganisationer på arbejdsgiversiden. Jeg synes nok, at det er mere problematisk, når der er tale om enkelte virksomheder, end når der er tale om organisationer, som, om man så må sige, repræsenterer nogle bredere og ikke sådan mere enkeltstående interesser. Men der skal være åbenhed om det hele.

Kl. 16:33

Anden næstformand (Jeppe Søe):

Spørgeren.

Kl. 16:33

Lars-Christian Brask (LA):

Altså, igen vil jeg sige til præmissen: Der er jo åbenhed, så det er kun et spørgsmål om, hvor stor den åbenhed skal være. For alle, der donerer over 22.600 kr. – tror jeg tallet er – skal offentliggøres. Og med hensyn til bogen, der bliver omtalt, så er det jo i allerhøjeste grad et partsindlæg. Det er fra en svunden tid, og man kunne jo gøre sig ulejligheden måske at motivanalysere, hvorfor den er blevet fremført, som den er blevet fremført.

Kl. 16:33

Anden næstformand (Jeppe Søe):

Ordføreren.

Kl. 16:34

Pelle Dragsted (EL):

Det synes jeg er en helt relevant indvending. Men alligevel vil jeg sige, at hvis man som parti har én donor, som finansierer en betydelig del af partiets eksistens, så tror jeg – uanset om man er bevidst om det eller ikke er bevidst om det – at det må være meget svært slet ikke at lade sig påvirke af, hvad den donor mener, man skal gøre, i forhold til at man kan være afhængig af at få det samme beløb næste gang for faktisk at kunne eksistere som parti. Det tror jeg, og uanset om det er noget, der er bevidst eller ubevidst, mener jeg i hvert fald, vælgerne skal have mulighed for at vurdere, om et parti lader sig påvirke af én central donor.

Kl. 16:34

Anden næstformand (Jeppe Søe):

Det blev dagens sidste ord om den sag. Vi skal videre.

Da der ikke er flere, der har bedt om ordet, er forhandlingen afsluttet.

Jeg foreslår, at forslaget til folketingsbeslutning henvises til Indenrigsudvalget. Hvis der ikke gøres indsigelse, betragter jeg det som vedtaget.

Det er vedtaget.

Det næste punkt på dagsordenen er:

20) 1. behandling af beslutningsforslag nr. B 22:

Forslag til folketingsbeslutning om indtægtsregulering af bøder.

Af Karina Lorentzen Dehnhardt (SF) m.fl.

(Fremsættelse 31.01.2023).

Kl. 16:35

Forhandling

Anden næstformand (Jeppe Søe):

Ønsker ordføreren at begrunde forslaget? Det ønsker ordføreren ikke.

Forhandlingen er åbnet. Den første, der får ordet, er justitsministeren.

Kl. 16:35

Justitsministeren (Peter Hummelgaard):

Mange tak for ordet, og tak også til Socialistisk Folkeparti for at fremsætte det her beslutningsforslag. Lad mig starte med at sige, at jeg godt kan forstå ønsket om, at bøder skal føles lige hårde, uanset hvem man er. Det må aldrig kunne betale sig at bryde loven. Når det er sagt, mener jeg imidlertid, at det allerede inden for rammerne af det bødesystem, vi har i dag, er muligt at tage hensyn både til den dømtes økonomiske formåen og til den økonomiske fordel, som er opnået eller tilsigtet med lovovertrædelsen.

I Danmark har vi to bødeformer: de såkaldte dagbøder og sumbøder. I sager om overtrædelse af straffeloven fastsættes bøder, der idømmes af retten, som udgangspunkt som dagbøder. Størrelsen af den enkelte dagbod afgøres af retten og fastsættes til et beløb svarende til den pågældendes gennemsnitlige dagsindtægt. Der bør dog ved beløbets fastsættelse tages hensyn til pågældendes livsvilkår, herunder vedkommendes formue, forsørgerpligter og andre forhold, der indvirker på betalingsevnen. Antallet af dagbøder bestemmes af lovovertrædelsens beskaffenhed og grovhed. Formålet med dagbødesystemet i straffeloven er netop, at bøden på den ene side skal være følelig som straf og på den anden side ikke bliver større, end at bøden normalt kan betales. Indtægtsbaserede bøder er således allerede kendt fra dagbødesystemet i straffeloven.

Sumbøder anvendes ved alle bøder, der udstedes for overtrædelser af særlovgivning, f.eks. skattelovgivningen. Sumbøder anvendes også ved bødeforelæg udstedt af en administrativ myndighed, f.eks. politiet. Sumbøder bliver fastsat som et absolut pengebeløb. Ifølge straffeloven skal der ved fastlæggelsen af sumbøder tages hensyn til den skyldiges betalingsevne, fortjeneste eller besparelse. Fastsættelse skal dog også ske inden for de grænser, som hensynet til lovovertrædelsens beskaffenhed og oplysningerne om gerningspersonen tillader. Det indebærer i praksis, at der for en række mere almindeligt forekommende kriminalitetstyper oftest anvendes mere standardiserede bødetakster, eksempelvis ved butikstyveri eller narkotikakriminalitet.

På visse områder i særlovgivningen er der hjemmel til indtægtsbaserede bøder for grovere overtrædelser. Det er eksempelvis tilfældet for spirituskørsel, narkokørsel og anden kørsel under påvirkning samt kørsel i frakendelsestiden. Derudover tager anklagemyndigheden generelt hensyn til, om den tiltalte er under 18 år eller har en særlig lav indtægt, når der nedlægges påstand om bødens størrelse.

I den erhvervsrettede lovgivning er der allerede på nogle områder indført omsætningsbaserede bødeniveauer baseret på EU-retlige krav. Det indebærer, at overtrædelser eksempelvis som minimum eller maksimum skal kunne straffes med en bestemt promille eller procent af virksomhedens omsætning. Det gælder eksempelvis, hvis en virksomhed overtræder databeskyttelsesretlige regler. Det følger af databeskyttelsesforordningens bestemmelser om udmåling af bøder, at bødens størrelse kan beregnes på baggrund af dels overtrædelsens karakter, dels virksomhedens omsætning.

Som et andet eksempel kan nævnes konkurrenceretten, hvor bøden for en virksomheds overtrædelse af konkurrenceloven også udmåles ud fra lovovertrædelsens grovhed og varighed og virksomhedens omsætning. Hertil kommer, at der efter straffeloven skal ske konfiskation af det udbytte, som den dømte har haft af det strafbare forhold. Vores nuværende bødesystem giver således allerede i vid udstrækning mulighed for at graduere bødens størrelse ud fra den enkeltes situation og virksomheders opnåede eller tilsigtede fortjeneste.

En ordning, hvor bøder generelt er indkomstregulerede, vil forudsætte, at der i alle sager indhentes oplysninger om den sigtedes indkomstforhold, hvilket ikke sker i dag. Det kan medføre en betydelig forøgelse af bl.a. politiets, anklagemyndighedens og domstolenes ressourceforbrug ved behandling af sager, navnlig ved mindre forseelser, der i dag kan afgøres udenretligt og på stedet ved udstedelse af bødeforelæg af politiet.

Rigsadvokaten har oplyst, at en generel indførelse af indtægtsregulerede bøder vil gøre bødeprocessen mere krævende, da der skal indhentes yderligere oplysninger. I forhold til den enkelte sag vil indhentelse af oplysninger og udpegning af en indtægtsbestemt bøde ikke nødvendigvis kræve mange ekstra ressourcer i sig selv. Men på grund af det enorme volumen af bødesager vil selv lidt ekstra arbejde i den enkelte sag samlet set kunne have stor betydning for sagsbehandlingstiderne og medføre væsentlige merudgifter for politiet og anklagemyndigheden. Derudover må det forventes, at sagsbehandlingstiden ved domstolene kan blive forlænget som følge af yderligere bevisførelse om indtægtsforhold.

Kl. 16:40

Det må derudover forventes, at der kan ske en stigning i antallet af bødestraffesager ved domstolene som følge af, at gerningspersoner med høj indkomst vil kunne imødese en væsentlig højere bødestraf end normalt. Et indtægtsreguleret bødesystem vil således kunne være meget administrativt byrdefuldt og omkostningstungt for politiet, anklagemyndigheden og domstolene.

Hvis man vil lave en generel indtægtsregulering af bøder, bør det ske på baggrund af en grundig analyse, og et sådant analysearbejde bør efter min opfattelse i givet fald foretages af Straffelovrådet. Jeg ser imidlertid ikke behov for at iværksætte et sådant arbejde på nuværende tidspunkt, da det nuværende system allerede giver mulighed for at tage hensyn til den dømtes økonomiske formåen og den økonomiske fordel ved forbrydelsen. Desuden står Straffelovrådet foran et stort kommissorium om sanktionsformer i dansk ret, der bl.a. er en del af regeringens videre arbejde med strafreformen. Det er forventningen, at rådet bl.a. skal se på, om vi har de rigtige sanktionsmuligheder til rådighed, og om vi kan bruge de eksisterende sanktioner bedre.

Regeringen kan derfor ikke støtte beslutningsforslaget. Indtægtsregulering af bøder er dog noget, som Justitsministeriet løbende vil have fokus på, og jeg vil ikke afvise, at det kan være relevant at se på skærpelser. I den forbindelse vil de gode tanker i beslutningsforslaget indgå. Tak for ordet.

Kl. 16:41

Anden næstformand (Jeppe Søe):

Der er en kort bemærkning fra fru Karina Lorentzen Dehnhardt.

Kl. 16:41

Karina Lorentzen Dehnhardt (SF):

Jeg skal ikke lægge skjul på, at jeg er en lille smule skuffet. For sidst jeg havde forslaget oppe – og jeg skal heller ikke lægge skjul på, at det her jo er en gentagelse – var det justitsministerens chef, statsministeren, som var justitsminister på daværende tidspunkt, og hun var en hel del mere positiv over for forslaget. Faktisk sagde hun, at det ville hun gerne kigge nærmere på. Det kunne bare ikke blive på det tidspunkt, for da havde Straffelovrådet en masse ting at gøre. Så det blev sådan udskudt til lidt senere, og så kom der som bekendt et valg.

Kan ministeren fortælle, hvad der er sket i mellemtiden, siden man tilsyneladende er blevet noget mere forbeholden og lunken over for det her forslag, som den daværende justitsminister ellers  syntes var et godt forslag for 5-6 år siden?

Kl. 16:42

Anden næstformand (Jeppe Søe):

Ministeren.

Kl. 16:42

Justitsministeren (Peter Hummelgaard):

Det må vel næsten være lidt mere end 5-6 år siden, så vidt jeg lige kan regne ud, for det må jo have været i 2014, at beslutningsforslaget var oppe. Så det er næsten 10 år siden. Sådan kan man også udlægge det.

Jeg tror helt grundlæggende, med forbehold for at jeg ikke har været inde at læse referatet af den debat, der var dengang, at de argumenter, jeg fremfører i dag, jo kredser meget om den i øvrigt meget alvorlige situation, som jeg ved at ordføreren også selv er meget optaget af, nemlig at vi har meget lange sagsbehandlingstider ved domstolene, og at vi i forvejen har udfordringer hos en række af vores afgørende myndigheder i hele straffesagskæden, som er bebyrdet med enormt administrativt tunge opgaver.

Selv om grundidéen – det er jo også det, jeg siger – sådan set er noget, jeg grundlæggende godt kan lide, så har vi allerede de muligheder i dag, og hvis man vil gøre det, som ordføreren lægger op til i beslutningsforslaget, så ville det være administrativt og økonomisk meget omkostningstungt sammenholdt med det, man gør i dag.

Kl. 16:43

Anden næstformand (Jeppe Søe):

Spørgeren.

Kl. 16:43

Karina Lorentzen Dehnhardt (SF):

Jeg tror sådan set også, der var mange udfordringer, dengang forslaget først var oppe at vende, og det kan jo ikke sådan blive ved med at være et figenblad for ikke  at kigge på det her. Jeg kan bare konstatere, at justitsministeren og Socialdemokratiet åbenbart har ændret holdning til det her. Det er sådan set fair nok.

Så derfor vil jeg prøve med et andet spørgsmål: Mener ministeren, at bøder skal være præventive? For at være det må de jo nødvendigvis også være forskelligt indrettet. Eller er bøder for ministeren bare noget, man bruger til at indkassere penge til statskassen? For det er jo sådan set alternativet, når man bare fastsætter et almindeligt beløb. Tak.

Kl. 16:44

Anden næstformand (Jeppe Søe):

Tak for det. Ministeren.

Kl. 16:44

Justitsministeren (Peter Hummelgaard):

Jeg synes generelt ikke, at bøder skal være en indtægtskilde. Allerhelst vil vi gerne undgå at udskrive bøder. Vi ønsker jo, at folk skal overholde de fælles regler, vi har, uanset om det er særlovgivning eller straffelovgivning. Derfor må det optimale mål jo være, at vi en eller anden dag ikke udskriver nogen bøder, fordi alle opfører sig, som de skal. Så god er verden trods alt ikke. Og når nu det er, som det er, så synes jeg, at bøder skal virke præventivt, men de er jo også et meget effektivt straffemiddel, som gør, at man i sin videre færd forhåbentlig husker på, at det kan være dyrt enten at parkere bilen det forkerte sted eller for den sags skyld at køre for stærkt på motorvejen.

Kl. 16:44

Anden næstformand (Jeppe Søe):

Tak til ministeren. Der er ikke flere korte bemærkninger. Så er det den næste ordfører, som er hr. Bjørn Brandenborg fra Socialdemokratiet.

Kl. 16:45

(Ordfører)

Bjørn Brandenborg (S):

Tak for det, formand. Med beslutningsforslaget lægges der op til, at vi skal have et bødesystem, som i højere grad afhænger af folks indtjening. Jeg synes sådan set, at intentionen er rigtig god. Det kan bestemt være fornuftigt at tage højde for en borgers økonomiske formåen, når man skal vurdere, hvilket niveau en bøde skal ligge på. Derfor er det også noget, som man allerede gør i dag. Som vi lige har hørt justitsministeren redegøre for, er det allerede inden for de nuværende rammer i vid udstrækning muligt at tage hensyn både til den dømtes økonomiske formåen og til de økonomiske fordele ved lovovertrædelsen.

Men det, som forslagsstillerne lægger op til her, er, at man i endnu højere grad gør vores bødesystem indtægtsafhængigt. Det er jo en meget stor opgave, som uundgåeligt vil komme til at medføre betydelige administrative omkostninger for de i forvejen pressede myndigheder i vores straffesagskæde. Så selv om intentionen er god, synes vi ikke, at der skal sættes gang i et så omfattende og omkostningstungt arbejde, særlig taget i betragtning at det nuværende system allerede i vid udstrækning giver mulighed for at tage de nødvendige hensyn. På den baggrund støtter vi ikke forslaget. Tak for ordet.

Kl. 16:46

Anden næstformand (Jeppe Søe):

Der er et spørgsmål fra fru Karina Lorentzen Dehnhardt.

Kl. 16:46

Karina Lorentzen Dehnhardt (SF):

Jeg kan forstå på justitsministeren, at det i hvert fald er hans opfattelse, at bøder skal virke præventivt, og jeg går ud fra, at det derfor også er Socialdemokratiets retsordførers opfattelse, at de skal være det.

Mener ordføreren, at en bøde på 2.000 kr. betyder det samme for en person, som er HK-ansat og måske har 20.000 kr. i løn om måneden, som det gør for en, som måske har 40.000, 50.000, 60.000 kr. om måneden? Altså, er der ikke en risiko for, at bøden ikke virker lige så præventivt for den, som tjener rigtig, rigtig meget, som det gør for den, som har en meget lav indtægt, og hvor det vil sluge stort set hele rådighedsbeløbet? Giver det ikke en skævhed og ikke helt den samme præventive virkning?

Kl. 16:47

Anden næstformand (Jeppe Søe):

Ordføreren.

Kl. 16:47

Bjørn Brandenborg (S):

Jeg anerkender sådan set, at det kan ramme folk forskelligt, afhængigt af hvad for en størrelse bøde som man får, og det er jo også derfor, at der allerede i lovgivningen i dag er forskellige muligheder for at lave indtægtsregulerede bøder, altså i forhold til hvor meget folk f.eks. får i indkomst.

Jeg tror også bare, jeg vil sige til ordføreren – og det var justitsministeren jo også lidt inde på før, og jeg ved også godt, at ordføreren er opmærksom på det – at det jo, hvis man skal ned i at kigge på hver enkelt persons indkomst og indtægt, så bliver et enormt stort stykke teknisk arbejde og en byrde, som vi skal lægge på en administration og på nogle domstole, som i forvejen er overbebyrdede og har rigeligt at se til. Så jeg synes ikke, det er en rigtig vej at gå, selv om jeg har sympati for ordføreren og for forslaget.

Kl. 16:47

Anden næstformand (Jeppe Søe):

Spørgeren.

Kl. 16:48

Karina Lorentzen Dehnhardt (SF):

Jeg forstår sådan set godt argumentet om det administrativt tunge. Vi kan bare konstatere, at der er nogle andre lande, nemlig Finland og Sverige, som allerede gør det her, og hvor jeg ikke tror, det er så omkostningstungt. Og det skurrer lidt i mine ører, at ordføreren siger, at det her kan vi allerede.

Men har ordføreren en fornemmelse af, hvor stort omfanget af anvendelsen af dagbøder er? For mit indtryk er nemlig, at det ikke bliver brugt så meget, og derfor kunne det jo godt give mening at lave lige præcis den analyse, der viser, hvordan vi kan stramme op på det her, så bøderne bliver præventive.

Kl. 16:48

Anden næstformand (Jeppe Søe):

Tak. Ordføreren.

Kl. 16:48

Bjørn Brandenborg (S):

Mit indtryk er, at domstolene bruger dagbøder i det omfang, som domstolene vurderer at det skal bruges, og det er jo op til dommerne at vurdere, om man skal bruge det, og hvordan man skal gøre det.

I forhold til de konkrete eksempler med Sverige og et land mere – jeg tror, det var Finland, som ordføreren sagde også gjorde det – så er det ikke nogle erfaringer, som jeg kender indgående. Men jeg vil også bare sige, at jeg generelt tror, at vi, når det kommer til vores skattesystem, så skal passe på med nødvendigvis at sammenligne det med, hvad andre lande gør, også selv om det er andre nordiske lande.

Kl. 16:49

Anden næstformand (Jeppe Søe):

Dermed tak til ordføreren. Den næste ordfører er hr. Torsten Schack Pedersen. Værsgo.

Kl. 16:49

(Ordfører)

Torsten Schack Pedersen (V):

Tak for ordet. Med beslutningsforslaget vil forslagsstillerne pålægge regeringen at nedsætte et udvalg, der skal se på, hvordan man kan indføre et bødesystem, der i højere grad bygger på indtægtsregulering. Det er, som det også fremgår af den debat, der hidtil har været afviklet, et beslutningsforslag, som SF tidligere har fremsat.

Jeg tillod mig så at læse Venstres daværende ordfører, hr. Karsten Lauritzens, tale fra dengang, og vi mener det samme i Venstre, som vi gjorde i 2015, nemlig at vi egentlig synes, at vi har et ganske fornuftigt system i dag. For på udvalgte områder er der både muligheder og praksis for at differentiere i bødetaksten. Jeg tror, at et af de mest velkendte eksempler fra pressen og i offentligheden er, hvis man bliver dømt for spirituskørsel. Jeg husker i hvert fald som tidligere erhvervsordfører bestemmelsen om overtrædelse af GDPR-reglerne, hvor bøden kan stå i forhold til virksomhedernes omsætning. Dagbøder er også, som det også er fremgået af debatten indtil videre, et meget oplagt eksempel at nævne.

I Venstre ser vi en række udfordringer ved at indføre indtægtsregulerede bøder i yderligere omfang. Jeg kan nævne to eksempler, og der var lidt af det ene i det sidste spørgsmål, der blev stillet til den socialdemokratiske ordfører, nemlig om man skal gøre bødesystemet til en beskatning. Der må vi sige, at vi har et progressivt skattesystem, og hvis man indfører et indtægtsreguleret bødesystem, er det spørgsmålet, om man blander de to elementer sammen. Det tror jeg ikke er særlig hensigtsmæssigt.

Jeg køber heller ikke helt præmissen om, at hvis man får en bøde på 1.000 kr. eller 2.000 kr., så gør det ikke ondt, hvis man har en høj indkomst, fordi man så ikke mærker det så hårdt. Jeg tror, de fleste danskere synes, det er ganske ærgerligt at få en fartbøde, måtte man køre for stærkt på vejene, uanset om ens indkomst er høj eller lav.

Så er der et lidt mere praktisk forhold, som jo også er fremgået af debatten, nemlig at det kan være et forslag, som vil gøre tingene mere bureaukratiske og bøvlede, hvis man skal til at indhente oplysninger om den sigtedes indtægtsforhold i alle bødesager. Et øget ressourceforbrug og forlængede sagsbehandlingstider er altså ikke, hvad vi har brug for i et i forvejen presset retssystem. Bare det at skulle lægge snittet for, hvor og hvornår man skulle lave den her indtægtsregulering, kunne jeg godt forestille mig kunne kræve betydelige ressourcer og en lang række politiske diskussioner.

Så fra Venstres side er budskabet det samme, som da forslaget blev behandlet i 2015, nemlig at vi anerkender, at der er de her muligheder i vores bødesystem i dag. Det synes vi er fornuftigt. Men vi har ikke ambitioner om at udvide det yderligere, så vi kan ikke støtte beslutningsforslaget.

Kl. 16:52

Anden næstformand (Jeppe Søe):

Så er det fru Karina Lorentzen Dehnhardt.

Kl. 16:52

Karina Lorentzen Dehnhardt (SF):

Jeg er sådan set enig med Venstres ordfører i, at det ikke skal være en beskatning. Men det kommer til at virke lidt sådan, når vi bare er ligeglade med den præventive virkning, som jo helt ærligt må siges at være forskellig afhængigt af ens indkomst. En bøde vil for en med en lav indtægt jo betyde, at det har en meget, meget stor præventiv virkning, eller i hvert fald er tilskyndelsen til at gøre det samme igen nok noget mindre  end for en, som tjener virkelig mange penge. Jeg synes jo, det bliver en beskatning, hvis det så bare er et ens beløb, hvor den ene kan trække lidt på skulderen og ja, tage det lidt som en afgift. Så er ordføreren enig med mig i, at man ikke bare skal kunne budgettere med en bøde, men at den faktisk skal virke præventivt?

Kl. 16:53

Anden næstformand (Jeppe Søe):

Ordføreren.

Kl. 16:53

Torsten Schack Pedersen (V):

Jeg synes, det ville være krænkende for min retsopfattelse, hvis man bare går og budgetterer med nogle bøder og mener, at det ikke har nogen konsekvens. Jeg mener, at vi har bøder, som har et præventivt element, og som betyder, at man får en straf, når man ikke overholder de fælles spilleregler. Og så er der nogle steder, hvor vi har tradition for at sige, at her er der så et indtægtselement, og det synes vi er fornuftigt med den udbredelse, vi har i øjeblikket. Man kunne også tage et andet eksempel, hvor man kan sige, at vi har den samme straf for den samme forbrydelse: Hvis man kører for stærkt og man får tre klip i kortet, er der jo også stor forskel på, hvordan det rammer en. Hvis man kører en søndagstur i ny og næ, har det ikke den store betydning, men er man dybt afhængig af sin bil i hverdagen, er der jo også en forskel, og jeg tror egentlig, at uanset hvad behovet er, er der jo ikke nogen, der er stolte af at få klip i kørekortet og have de omkostninger, der er forbundet med at erhverve sit kørekort igen.

Kl. 16:54

Anden næstformand (Jeppe Søe):

Spørgeren har ikke trykket sig ind, men jeg går ud fra, at der kommer et spørgsmål mere. Ja, værsgo.

Kl. 16:54

Karina Lorentzen Dehnhardt (SF):

Ja, jeg vil gerne spørge igen. Jeg er glad for, at ordføreren siger, at man ikke skal budgettere med en bøde. Men er ordføreren ikke enig i, at risikoen er nærliggende, hvis det er, at man har en meget høj indtægt, mens tilskyndelsen til at overholde lovgivningen i hvert fald vil være højere, hvis man har en meget lav indtægt, fordi det jo betyder noget mere i budgettet? Jeg kan jo se, at ordføreren selv i forbindelse med ulovligt slik, tror jeg, har været ude at argumentere for, at man netop ikke skal kunne budgettere med en bøde, og at den derfor skal være høj. Men når den er højere for en part end for en anden, er der jo en risiko for, at det ikke helt virker præventivt – er der ikke det?

Kl. 16:55

Anden næstformand (Jeppe Søe):

Ordføreren.

Kl. 16:55

Torsten Schack Pedersen (V):

Altså, jeg tror simpelt hen ikke, at risikoen for at få en bøde på 1.000 kr. for at gå over for rødt gør, at der så er nogen, der tænker: Årh, jeg tjener så mange penge, pyt med det. Der vil jeg sige, at jeg tror, det har en effekt at få en bøde, og jeg tror i øvrigt også, at det har en effekt at blive taget af en politibetjent og få en omgang skældud og et bødeforelæg i hånden, så jeg køber det ikke helt. Altså, i forhold til bøder for eksempelvis ulovligt slik og ulovlig sodavand har vi jo et princip om, at jo flere gange man bliver taget, jo større bliver bøden, netop for at skærpe det, så folk, der ikke forstår det, bliver straffet hårdere, men det er så, uanset hvad omsætningen er.

Kl. 16:56

Anden næstformand (Jeppe Søe):

Tak til ordføreren fra Venstre. Så er det næste ordfører på talerstolen. Det er Henrik Rejnholt Andersen fra Moderaterne.

Kl. 16:56

(Ordfører)

Henrik Rejnholt Andersen (M):

I Moderaterne ser vi altid positivt på lovforslag, der er med til at udvikle vores straffe helt generelt. Dog kan vi i Moderaterne ikke støtte SF's forslag om indtægtsregulering af bøder. Lad mig forklare kort hvorfor.

I Danmark er vi alle lige for loven. Det er et sundt princip. Det betyder, at vi straffer lovovertrædere lige meget med respekt for den gældende lovgivning. Men forslaget her bryder med ligheden og straffer dermed hårdere, ikke på baggrund af lovovertrædelsen, men på baggrund af indtægten. Det synes vi ikke er retfærdigt.

I dag findes der allerede bestemmelser, der gør, at personer med lav indkomst kan søge nedsættelse af bødetaksten. Det betyder de facto, at folk med højere indkomst ikke er omfattet af de samme bestemmelser og derfor automatisk vil blive straffet hårdere. Trods det noble forslag må jeg sige, at vi i Moderaterne ikke støtter det her forslag. Desuden mener jeg, at vi på retsområdet har flere presserende sager, som jeg håber vi sammen med SF kan løse. Tak for ordet.

Kl. 16:57

Anden næstformand (Jeppe Søe):

Selv tak. Spørgeren er fru Karina Lorentzen Dehnhardt.

Kl. 16:57

Karina Lorentzen Dehnhardt (SF):

Jeg hæftede mig ved det, der blev sagt om lighed for loven. Jeg synes netop, det er lighed for loven, hvis man rammes lige forskelligt, og det gør man jo ikke. Hvis man har en lav indtægt, rammes man hårdere af en bøde, end hvis man har en meget høj indtægt, og så har det jo ikke helt den samme betydning – men lad det ligge.

Mener ordføreren så også, at de regler, vi har for spritkørsel i dag, hvor man jo afleverer en månedsløn og dermed noget forskelligt, når man kører spritkørsel, så ikke er lighed for loven, og er det noget, som Moderaterne vil afskaffe?

Kl. 16:58

Anden næstformand (Jeppe Søe):

Ordføreren.

Kl. 16:58

Henrik Rejnholt Andersen (M):

Tak. Nej, lige nøjagtig på det punkt synes jeg og Moderaterne faktisk, at lovgivningen er meget fin. Og skærpelse af bødetakster på spritkørsel er ikke noget, vi på noget tidspunkt kommer til at snakke om.

Kl. 16:58

Anden næstformand (Jeppe Søe):

Spørgeren.

Kl. 16:58

Karina Lorentzen Dehnhardt (SF):

Men så forstår jeg simpelt hen ikke argumentationen. Hvordan kan indtægtsregulering af bøder så ikke være lighed for loven? Ved spritkørsel betaler man jo også noget forskelligt, alt efter hvad man tjener. Hvis man tjener lidt, afleverer man ikke så meget, og hvis man tjener meget, afleverer man mere. Hvordan kan det så være lighed for loven? Jeg forstår simpelt hen ikke argumentationen fra ordføreren.

Kl. 16:58

Anden næstformand (Jeppe Søe):

Ordføreren.

Kl. 16:58

Henrik Rejnholt Andersen (M):

Tak. Hvis vi sidder og siger, at lighed for loven er, at bøder er indtægtsreguleret, som er det, SF søger at få her, så er det ikke det samme som en spritdom. En spritdom er noget, du går ud og påvirker af dig selv. Det er din indtægt i ikke. Du kan selvfølgelig tage et andet job og få en højere løn. Men folk, der har lavere indtægt, kan selvfølgelig søge nedsættelse. Det kan man ikke, hvis man tjener mange penge.

Kl. 16:59

Anden næstformand (Jeppe Søe):

Dermed tak til ordføreren. Den næste ordfører er fru Betina Kastbjerg. Værsgo.

Kl. 16:59

(Ordfører)

Betina Kastbjerg (DD):

Tak for det. Vi er her i dag for at drøfte et forslag, der har stor betydning for vores retssystem. Forslaget drejer sig om at indføre en indtægtsregulering af bøder, hvilket vil sige, at bøderne skal afspejle den enkeltes indkomst. Dette forslag vil skabe en ulige behandling af vores borgere i vores samfund. Hvis man straffer to personer for den samme lovovertrædelse og den ene person tjener mere end den anden, vil den rigere person blive straffet hårdere, selv om lovovertrædelsen er den samme. Det vil sige, at bøderne ikke længere afspejler den faktiske lovovertrædelse, men den enkeltes indkomst. Straffen skal afspejle lovovertrædelsen, ikke indkomsten. Straffen for en lovovertrædelse bør være baseret på alvorligheden af lovovertrædelsen og ikke på en persons indkomst. Ved at differentiere bøderne efter indkomst fjerner vi fokus fra selve handlingen og dens konsekvenser.

Vi mener også, at dette forslag vil øge bureaukratiet og omkostningerne for både staten og borgerne. Det vil kræve, at myndighederne skal indsamle oplysninger om den enkeltes indkomst og administrere bødeudmålingen i overensstemmelse hermed. Det vil ikke blot kræve mere tid og flere ressourcer, men også krænke borgernes privatliv. Indtægtsregulering af bøder er ikke den rette tilgang til at opretholde et retfærdigt og ensartet straffesystem.

I stedet bør vi fortsætte med at arbejde for en retfærdig og ensartet anvendelse af loven for alle borgere uanset deres indkomst eller sociale status. Dette forslag underminerer princippet om, at loven skal være ens for alle. Uanset ens indkomst eller sociale status skal alle borgere og virksomheder have lige rettigheder og pligter i forhold til lovgivningen. Hvis vi begynder at differentiere bøder efter indkomst, vil det underminere denne grundlæggende værdi i vores retssystem. Forslaget er også et udtryk for, at man straffer succes. Indtægtsregulerede bøder straffer folk eller virksomheder for at have succes eller tjene mere. Det er bestemt ikke et incitament til at yde mere.

Af disse grunde mener vi, at indtægtsregulering af bøder er en dårlig idé. Vi skal i stedet arbejde for at sikre, at loven anvendes retfærdigt og ens for alle borgere i vores samfund. På den baggrund kan Danmarksdemokraterne ikke støtte lovforslaget.

Kl. 17:01

Anden næstformand (Jeppe Søe):

Fru Karina Lorentzen Dehnhardt.

Kl. 17:01

Karina Lorentzen Dehnhardt (SF):

Ordføreren siger, at det her forslag om indtægtsregulerede bøder gør op med, at vi har et retfærdigt og ensartet straffesystem. Betyder det så, at Danmarksdemokraterne aktivt arbejder for at afskaffe den lovgivning, vi har om spritkørsel, spritsejlads og narkokørsel, hvor man jo afleverer en månedsløn gange promillen? Der er det sådan, at hvis man ikke tjener så meget, afleverer man ikke så meget, og hvis man tjener mere, afleverer man mere, og det er jo, kan man sige, også en lidt uensartet udmåling af straffen. Så arbejder Danmarksdemokraterne for at afskaffe de regler?

Kl. 17:02

Anden næstformand (Jeppe Søe):

Ordføreren.

Kl. 17:02

Betina Kastbjerg (DD):

Nej, det gør vi ikke. Jeg ved godt, at den findes i forvejen, og jeg tænker, at det er fint, at vi har den på det område. Jeg mener bare ikke, at den skal indføres på andre områder – også fordi det vil medføre yderligere bureaukrati og administration, når det skal håndteres.

Kl. 17:02

Anden næstformand (Jeppe Søe):

Spørgeren.

Kl. 17:02

Karina Lorentzen Dehnhardt (SF):

Det er jo så fair nok, at man ikke er helt konsistent i argumentationen. Men kan ordføreren ikke godt se, at der er en sandsynlighed for, at en bøde vil virke meget mere præventivt i forhold til den, som ikke tjener så meget, mens den, som tjener rigtig meget, måske ikke ligefrem trækker på skulderen – det siger jeg ikke – men i hvert fald kan se det som en mulighed, at det kan man tillade sig, fordi det ikke gør et særlig stort indhug i ens rådighedsbeløb? Og dermed får straffen jo en lidt forskellig og uensartet virkning på de borgere, der rammes.

Kl. 17:03

Anden næstformand (Jeppe Søe):

Ordføreren.

Kl. 17:03

Betina Kastbjerg (DD):

Nu snakker spørgeren meget om borgere, men som jeg har læst det, er det også meningen, at det skal omfatte virksomheder. Og jeg er bare bange for, at hvis det bliver indført, vil man begynde at spekulere i, når man laver årsregnskaber, om man kan rette op og ned på sit overskud, hvis man ved, at man har en eller anden verserende byggesag, som kunne udmønte sig i nogle bøder. Så jeg tror desværre ikke, at det er den rigtige vej at gå.

Kl. 17:03

Anden næstformand (Jeppe Søe):

Der er ikke flere spørgsmål. Tak til ordføreren for Danmarksdemokraterne. Og så er det hr. Steffen Larsen fra Liberal Alliance.

Kl. 17:04

(Ordfører)

Steffen Larsen (LA):

Mange tak, hr. formand. En skat er en bøde på at gøre noget godt, og en bøde er en skat på at gøre noget forkert eller skidt. Med en indtægtsregulering af bøder skal myndighederne jo også lave tilsyn med borgerens indtægt og formue selv i mindre sager. Det lyder til at være bureaukratisk og administrativt tungt og vil medføre, at borgeren kan blive gjort til en malkeko for staten i en retslig situation. Bøder har altså en sammenhæng med gerninger, og derfor er det nødvendigt, at vi vedligeholder det princip. Det vil også ramme usædvanlig skævt ved tilfældigheder. Den lille selvstændige med en lav indtægt, som måske har mange års underskud i sin forretning, vil i den situation jo ikke blive straffet særlig hårdt, men hvis der så en dag kommer succes og man får solgt forretningen, vil man det ene år, hvor man får solgt forretningen, have en meget høj indtægt og dermed blive straffet ekstremt hårdt i det ene år, på trods af at den indtægt reelt set skulle fordeles over mange års hårdt arbejde. Det vil betyde, at man dermed kan stå i en situation, hvor man straffes uretfærdigt hårdt af en bøde. Derfor er LA selvfølgelig imod et sådant forslag.

Kl. 17:05

Anden næstformand (Jeppe Søe):

Tak til ordføreren. Der er lige kommet et enkelt ønske om en kort bemærkning, og det er fra fru Karina Lorentzen Dehnhardt.

Kl. 17:05

Karina Lorentzen Dehnhardt (SF):

Jeg vil bare høre, hvor i forslaget der står noget om, at der ikke skal tages højde for, hvad man har tjent i andre år. Der står ikke noget om, hvordan vi skruer økonomien i det her forslag sammen. Til gengæld foreslår vi at nedsætte et udvalg, som skal kigge på, hvordan vi kan gøre det her hensigtsmæssigt. Så kunne det ikke være meget godt at få lidt mere viden og gøre sig klogere på det her system, som man åbenbart har i to lande, som vi sammenligner os med, nemlig Sverige og Finland?

Kl. 17:06

Anden næstformand (Jeppe Søe):

Ordføreren.

Kl. 17:06

Steffen Larsen (LA):

Som jeg sagde, har det også noget at gøre med, at en gerning og en bødestraf i mange tilfælde hører sammen. Det er der jo en årsag til, og det er, at vi ikke skal have en situation, hvor vi bare gør borgeren til en malkeko via bøder. Det tror jeg er et vigtigt princip at holde fast i, altså at nogle gerninger vil medføre en fast bøde uanset personens indtægt.

Kl. 17:06

Anden næstformand (Jeppe Søe):

Spørgeren.

Kl. 17:06

Karina Lorentzen Dehnhardt (SF):

Det er jeg sådan set enig i, og det kan godt være, at vi skal bevare den del, fordi det bliver for administrativt tungt. Men det skal vel ikke forhindre os i at blive klogere på, hvor vi ellers kan indføre princippet og skabe en lidt mere præventiv tilgang til, hvordan vi uddeler bøder i dag. Altså, jeg kan ikke se, hvordan det skulle være i modstrid med, at vi bliver klogere på det. Lige nu ved vi ikke, hvordan vi kan indrette systemet. Det foreslår SF at vi bliver klogere på, og så kan vi jo altid til den tid tage en debat om, hvorvidt det så er en god vej at gå eller ej.

Kl. 17:07

Anden næstformand (Jeppe Søe):

Ordføreren.

Kl. 17:07

Steffen Larsen (LA):

Spørgsmålet er jo, om vi skal bruge vores ressourcer på at gå den vej. Det ser jeg ikke den store grund til, for jeg har allerede taget stilling til det, og jeg synes, det er en dårlig idé at begynde at gå den vej. Så kan man selvfølgelig sige, at man måske kan lave en undersøgelse, men det behøver jo ikke nødvendigvis være Folketinget, der skal lave den undersøgelse.

Kl. 17:07

Anden næstformand (Jeppe Søe):

Der er ikke flere spørgsmål. Tak til ordføreren fra Liberal Alliance. Den næste ordfører er fru Lise Bertelsen fra Konservative.

Kl. 17:07

(Ordfører)

Lise Bertelsen (KF):

Tak for ordet, og jeg står her jo på vegne af vores ordfører, fru Mai Mercado. I Det Konservative Folkeparti går vi ind for lov og orden. Vi går ind for, at ulovlige handlinger skal have en konsekvens. I det danske samfund straffer vi ulovlige handlinger, og det er enten med bødestraf eller fængselsstraf.

B 22 om indtægtsregulering af bøder har til formål at igangsætte et udvalgsarbejde, som skal undersøge, hvordan bødesystemet i højere grad kan følge indtægten. Det gælder både for borgere og virksomheder. I Det Konservative Folkeparti er vi tilhængere af, at der er klarhed over, hvad konsekvensen for lovovertrædelsen er, altså at det, hvis du begår den her type kriminalitet, så koster dig det her beløb i bøde. Så er der transparens og tydelighed for alle i, hvad en lovovertrædelse koster, det er klart og tydeligt, hvad straffen er. Det mener vi grundlæggende er et godt princip. For en bøde er en straf. En bøde er ikke en skat, og derfor er bøder som oftest også ensartede for alle.

Tilbage i 2014 fremsatte SF beslutningsforslaget første gang, og her fremhævede den tidligere justitsminister Mette Frederiksen, at der i dag i lovgivningen faktisk er mulighed for at tage hensyn til økonomisk formåen, og at der derved er mulighed for at graduere bødestørrelsen i dag. Dermed kommer Konservative ikke til at bakke op om beslutningsforslaget fra SF om indtægtsregulering af bøder. Tak for ordet.

Kl. 17:09

Anden næstformand (Jeppe Søe):

Selv tak, og der er ikke nogen spørgsmål. Tak til ordføreren. Så er det fru Rosa Lund fra Enhedslisten. (En anden ordfører er også på vej mod talerstolen). Det er godt med kødannelser. Værsgo.

Kl. 17:09

(Ordfører)

Rosa Lund (EL):

Tak. Jeg er med på, at Enhedslisten gik tilbage ved folketingsvalget, men vi er trods alt stadig større end Dansk Folkeparti.

Jeg synes, det er et rigtig godt beslutningsforslag, der ligger her fra SF, og når jeg sådan har lyttet til debatten, tænker jeg også, at det er et ret stille og roligt og tilforladeligt beslutningsforslag, som jo egentlig bare foreslår, at man nedsætter et udvalg for at kigge på, om ikke det kunne give mening at graduere bøder efter indkomst. Man gør det allerede i forhold til spritkørsel, og derfor kan jeg ikke se, hvad der ligesom skulle være det store problem ved også at gøre det ved andre bøder.

Selvfølgelig har bødens størrelse en betydning, alt efter hvor mange penge man tjener. Det er klart, at det, hvis man ikke tjener særlig mange penge og man får en bøde på det, der svarer til mere end en månedsløn, så gør rigtig ondt, mens det, hvis man ligger i den højere ende, altså får i den højere ende i lønningsposen, så gør mindre ondt, hvis man får den samme bødestørrelse. Det tror jeg da gør en forskel.

Det, som vi i Enhedslisten er optaget af, er selvfølgelig, at vi sikrer, at folk ikke bryder loven, og det er derfor, at de får en straf i form af en bøde. Men det tror jeg ikke kommer til at virke præventivt på dem, hvor bødens størrelse ikke gør en forskel for deres månedsindkomst. Det synes jeg egentlig bare er sund fornuft og logisk at det ikke gør. Jeg synes jo også, at det, når vi kigger til vores nabolande, hvor man gør det, ser ud til at fungere, og derfor kan jeg ikke forstå, hvorfor vi ikke skulle kunne gøre det i Danmark. Derfor støtter Enhedslisten det her beslutningsforslag.

Det er noget af det, som jeg tror vil gøre en rigtig stor forskel, og det vil ikke mindst også være noget af det, som kan gøre, at der kommer mere lighed i vores retsvæsen, hvad jeg i den grad mener er nødvendigt. Vi ser jo, at med den måde, vi har opbygget vores straffesystem på, går det hårdest ud over de mennesker, som har færrest penge. Det kan det her forslag gøre op med, og jeg synes sådan set, det er et ret tilforladeligt forslag. Så jeg forstår heller ikke, må jeg indrømme, helt modstanden imod det. Vi bakker op om forslaget i Enhedslisten.

Kl. 17:12

Anden næstformand (Jeppe Søe):

Hr. Peter Kofod.

Kl. 17:12

Peter Kofod (DF):

Tak for det. Jeg kom til at tænke på, da ordføreren stod og talte om bøder, at vi også har et problem med bødehåneri. Det er jo ikke rigtigt, at man bare betaler sin bøde, når man får en. Der er jo en gruppe i det her samfund, som både håner det, at de får en bøde, men også efterfølgende ikke betaler den, og hvor der er problemer med at inddrive den, fordi de ikke har nogen betalingsevne, så skattevæsenet ikke umiddelbart kan inddrive den. Og en gruppe af de her mennesker er jo nogle af de hårdeste kriminelle i vores samfund. Hvad vil Enhedslisten gøre ved det?

Kl. 17:12

Anden næstformand (Jeppe Søe):

Ordføreren.

Kl. 17:12

Rosa Lund (EL):

Jamen jeg synes, at når man får en bøde, så skal man betale den. Og det er klart, at så må vi jo gøre, hvad vi kan for at inddrive de bøder. Jeg tænker da, at noget af det, man kan gøre, jo er – og nu må jeg nok lige indrømme, at jeg ikke kan bødesystemet og takster på den måde i hovedet – at kigge på, hvorfor bøderne ikke bliver betalt. F.eks. kan vi jo se inden for f.eks. stofbrugere, at når de ikke betaler deres bøder – og der er jeg ikke enig i, at det er nogle af de hårdeste kriminelle i vores samfund – så er det jo typisk, fordi de faktisk ikke kan. Og der synes jeg da, at det er nogle andre ting, der må være løsningen, end hvis man kigger på hårdkogte bandekriminelle – hvis det er dem, hr. Peter Kofod tænker på – der ikke betaler deres bøder. Men der tror jeg simpelt hen, jeg må være svar skyldig. Jeg har brug for tallene foran mig, tror jeg, for ligesom at kunne sige noget om det. Jeg tror, der er forskellige løsninger på forskellige grupper, som ikke betaler deres bøder.

Kl. 17:13

Anden næstformand (Jeppe Søe):

Spørgeren.

Kl. 17:13

Peter Kofod (DF):

Det er også helt fair. Jeg kunne bare ikke undgå at benytte den her mulighed til at spørge Enhedslistens ordfører. Så lad mig spørge om noget andet, for hvis vi nu tager udgangspunkt i de der hårde grupper af kriminelle, eksempelvis bandemedlemmer, som ikke vil, og som ikke respekterer vores samfund og lov og orden, vil Enhedslisten så være med til, hvis de misligholder gælden, f.eks. hvis de får bøder, flere bøder, at vi simpelt hen bare putter dem i fængsel, indtil de har betalingsevne?

Kl. 17:14

Anden næstformand (Jeppe Søe):

Ordføreren.

Kl. 17:14

Rosa Lund (EL):

Jeg må indrømme, at jeg har tvivl om, om det ville virke. Man kan jo i hvert fald se, når man kigger på de sidste 20 års bandepolitik, kan vi kalde det, eller retspolitik i forhold til at stoppe bandekrig, så har det ikke virket. Der har man jo strammet straffene virkelig, virkelig meget, men det har jo ikke stoppet bandekrigen, i hvert fald ikke på Nørrebro i København, hvor jeg bor. Så jeg er i tvivl om, om det vil virke, men jeg er ikke afvisende, hr. Peter Kofod.

Kl. 17:14

Anden næstformand (Jeppe Søe):

Der er ikke flere spørgsmål. Tak til ordføreren fra Enhedslisten. Så er det hr. Peter Kofod.

Kl. 17:15

(Ordfører)

Peter Kofod (DF):

Tak for det, og tak til Socialistisk Folkeparti for at fremsætte det her beslutningsforslag om at indføre et bødesystem, der bygger på indtægtsregulering. Jeg synes egentlig, det er en god anledning til, at Folketinget tager en bredere diskussion om vores bødesystem: Hvad vi vil med bøder, hvad vi gør med folk, der ikke vil betale dem, hvad vi gør med folk, der ikke kan betale dem, om størrelsen passer osv. Så i virkeligheden vil jeg sige, at jeg jo synes, at det her forslag er for smalt. Jeg kunne godt have tænkt mig, at vi havde den her meget bredere diskussion. Da jeg sad og forberedte mig på det her, kom jeg til at tænke på den diskussion, vi havde for nogle år siden om bødehåneri, og på, hvor meget det fyldte, at der var folk i det her samfund, der, når de fik en bøde, rev den over foran øjnene på politibetjentene, og at det ikke betød noget, for de kunne bare sige, at de ikke havde betalingsevne.

Dengang skruede vi på strafskruen, men hvor er vi egentlig med det? Måske er det et godt tidspunkt at få kigget det efter i sømmene. Måske er det også godt, at vi kigger efter sådan mere generelt, om størrelsen på bødestraffene passer til den kriminalitet, der begås mere bredt. Måske ville det også være rigtig godt, at vi har en diskussion om, hvad vi stiller op med den gruppe danskere, som ikke har nogen betalingsevne, og hvor der ikke er noget for skattevæsenet at inddrive. For dels holder det en gruppe mennesker i en økonomisk skruetvinge, dels betyder det jo også, at der vil være en eller anden form for straffrihed for at have begået noget, der ikke flugter med reglerne. Det er sådan set også et problem. Så jeg siger jo ikke, at det her er et dårligt forslag, for det er det ikke. Det er en god debat at tage.

Men der er jo også den principielle del i forslaget om, om der for at have begået den samme forbrydelse skal tildeles forskellige straffe, altså en højere bøde eller en lavere bøde. Den principielle diskussion er der sådan set også. Så i virkeligheden vil jeg jo foreslå SF's ordfører, at vi tager en høring om det her i stedet for et beslutningsforslag, måske, for jeg mener egentlig, at der er ret meget retspolitik i det her område. Det giver os i hvert fald nogle muligheder som Folketing, så det ville være min opfordring til ordføreren. Tak.



Kl. 17:17

Anden næstformand (Jeppe Søe):

Selv tak. Der er ingen spørgsmål. Så er det ordføreren for forslagsstillerne, fru Karina Lorentzen Dehnhardt.

Kl. 17:17

(Ordfører for forslagsstillerne)

Karina Lorentzen Dehnhardt (SF):

Tak for debatten. Jeg var jo nok godt klar over, at det her var et forslag, som kunne dele vandene en lille smule. Jeg har noteret mig, at der var positiv opbakning fra i hvert fald Enhedslisten og også delvis fra Dansk Folkeparti, og jeg er sådan set helt med på, at vi kan holde en høring om det her og diskutere det i en bredere forstand. Det vil vi gerne melde os til. Og så skal jeg hilse og sige fra De Radikale, at de sådan set også bakker op. De kunne desværre ikke være her i salen i dag.

I forhold til nogle af dem, som ikke bakker forslaget op, noterede jeg mig trods alt, at justitsministeren sagde, at bøder skal være præventive. Derfor synes jeg så heller ikke, at det er logisk at afvise at nedsætte et udvalg, som kigger på, hvordan vi så kan få flere bøder, der virker præventivt. Det er klart, at det præventive element forsvinder en lille smule, hvis det er, at beløbet ikke betyder ret meget, altså hvis man tjener relativt godt, mens der nok vil være en meget, meget stor tilskyndelse til at overholde lovgivningen, hvis man tjener noget mindre.

Jeg synes faktisk, det er lidt ærgerligt, at vi den her gang lander et andet sted, end vi gjorde sidste gang i debatten, hvor jeg noterede mig, at statsministeren, der jo dengang var justitsminister, faktisk erklærede sig enig i, at det her skulle man kigge på. Så føler jeg desværre, at vi er kommet lidt længere væk den her gang.

Det bliver nævnt af Danmarksdemokraterne, at vi skal have et retfærdigt og ensartet straffesystem, og det er jeg sådan set enig i. Problemet er bare, at som bøderne i hvert fald for det meste er indrettet nu, betyder ensartetheden, at man i virkeligheden straffer uensartet, fordi det betyder noget forskelligt for dem, der rammes. Og det synes jeg i virkeligheden er det bedste argument for, at man skulle kigge nærmere på det her forslag.

Jeg er enig med Venstre i – og det sagde jeg også i mit spørgsmål – at bøder ikke skal være en beskatning. Det skal ikke være en pengemaskine. Bøder bør faktisk være præventive. Og hvis de skal være præventive, er de også nødt til at ramme forskelligt, og det synes jeg er endnu et argument for det her forslag i dag. Jeg er ret overbevist om, at en bødes størrelse betyder noget. Og det er jo bare åbenlyst, at en bøde på 2.000 kr. er meget mere for den, der tjener mindst, end for den, der tjener meget mere.

Så vil jeg også gerne afvise, at det her skulle være sådan en særlig version af, at man skal gå efter de mennesker, som tjener godt i vores samfund. Det, jeg dybest set er optaget af, er, at vi selvfølgelig alle sammen overholder loven og ikke bare tager det som en afgift, og det er der bare en risiko for at man gør, hvis man tjener godt. Jeg tror heller ikke, at det er det, der er baggrunden for, at man har indført det i Finland og i Sverige i noget mere udstrakt grad. Jeg synes jo, det er mere lighed for loven, når bøden faktisk er tilpasset økonomien, akkurat som når man vælger at tage en månedsløn ved spritkørsel. Her mister alle så at sige det samme – en månedsløn – men betaler altså forskelligt. Som sagt er det her jo ikke et princip, vi er helt ubekendt med i dansk lovgivning, for vi har det netop, når det handler om spritkørsel, hvor man afleverer en månedsløn gange promillen.

Jeg forstår godt bekymringen om det administrative, der kan blive en udfordring ved forslaget, hvis man indfører det på alle niveauer. Det er jo også derfor, jeg synes, vi faktisk har en behersket udgave, hvor vi foreslår at nedsætte et udvalg, som rent faktisk kigger på, hvor det her kan give mening at indføre i videre udstrækning i dag.

Jeg tror, at status på dagens behandling er, at den viden fravælger vi på nuværende tidspunkt at få, men jeg går meget gerne videre med forslaget fra Dansk Folkeparti om at lave en høring. Det synes jeg faktisk er et rigtig godt forslag. Tak for debatten.

Kl. 17:22

Anden næstformand (Jeppe Søe):

Tak til ordføreren.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Retsudvalget. Hvis der ikke er nogen, der gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

21) 1. behandling af beslutningsforslag nr. B 27:

Forslag til folketingsbeslutning om selvstændig kriminalisering af internationale forbrydelser i dansk ret, herunder tortur, krigsforbrydelser og forbrydelser mod menneskeheden.

Af Karina Lorentzen Dehnhardt (SF) og Anne Valentina Berthelsen (SF).

(Fremsættelse 08.02.2023).

Kl. 17:22

Forhandling

Anden næstformand (Jeppe Søe):

Forhandlingen er åbnet, og den første, der får ordet, er justitsministeren.

Kl. 17:23

Justitsministeren (Peter Hummelgaard):

Mange tak for ordet, og der skal også her lyde en tak til Socialistisk Folkeparti for at fremsætte det her beslutningsforslag om et meget vigtigt emne.

Lad mig begynde med at slå fast – det er næsten åbenlyst, men alligevel vigtigt at sige igen og igen – at regeringen fordømmer Ruslands ulovlige aggression, og vi vil fortsætte vores stærke opbakning og støtte til Ukraine. Og her er retsforfølgelse for de russiske krigsforbrydelser, der sker i Ukraine, også en vigtig dagsorden, som optager regeringen meget.

Danmark har i det forgangne år ydet et ekstraordinært finansielt bidrag til Den Internationale Straffedomstol, ligesom vi har sendt en dansk ekspert til straffedomstolen. Derudover har vi udsendt en polititjenestemand til EU's rådgivende mission i Ukraine. Regeringen agter desuden at tilbyde Den Internationale Straffedomstol et dansk hold af kriminalteknikere, der kan støtte straffedomstolen i efterforskningen af krigsforbrydelser. I januar i år blev Danmark en del af den kernegruppe, som skal undersøge, hvordan russiske ledere kan blive retsforfulgt for Ruslands aggression imod Ukraine. Så sent som i går var jeg til en international konference i London med flere af mine europæiske justitsministerkolleger om netop støtte til Den International Straffedomstol. For når der er krig på det europæiske kontinent, kræver det et fælles europæisk ansvar, og alle skal bidrage til at indfri det ansvar. Derfor står vi i Europa sammen om den her vigtige dagsorden og koordinerer vores fælles indsats.

Retsforfølgelse for internationale forbrydelser er ikke kun en international dagsorden. I et retssamfund som det danske er det selvfølgelig vigtigt, at vi sikrer, at personer, der har begået krigsforbrydelser, bliver retsforfulgt. Jeg vil derfor gerne slå fast, som jeg også tidligere har gjort her i salen, at Danmark ikke er et fristed for krigsforbrydere. Det er vigtigt for mig at sige. Der er ikke bestemmelser i straffeloven, som selvstændigt kriminaliserer tortur, krigsforbrydelser eller forbrydelser mod menneskeheden, men de pågældende handlinger kan i al væsentlighed straffes efter dansk ret.

De almindelige bestemmelser i straffeloven om bl.a. drab, vold, voldtægt og frihedsberøvelse dækker bredt, og de finder også anvendelse på handlinger begået i udlandet. Samtidig har vi bestemmelser i straffeloven om dansk straffemyndighed, som gør det muligt at retsforfølge lovovertrædelser begået uden for den danske stat, når de angår handlinger omfattet af Romstatutten og Den Internationale Straffedomstol, hvis gerningspersonen befinder sig i Danmark. Det juridiske fundament for Den Internationale Straffedomstol er Romstatutten, der netop definerer krigsforbrydelser og forbrydelser mod menneskeheden. Vi har også jurisdiktion til at retsforfølge handlinger, der er omfattet af en international bestemmelse, ifølge hvilken Danmark er forpligtet til at have straffemyndighed. Det kunne eksempelvis være Genèvekonventionens regler om krigsførelse.

Spørgsmålet om, hvorvidt vi kan straffe internationale forbrydelser, går altså på to ben. Vi har både materielle straffebestemmelser og bestemmelser om dansk straffemyndighed. Vi har også tidligere retsforfulgt personer, der har begået internationale forbrydelser. Eksempelvis blev en person dømt for grov vold og vold med døden til følge for sine handlinger begået i forbindelse med den væbnede konflikt i det tidligere Jugoslavien.

Når det så er sagt, vil jeg erklære mig fuldstændig enig med forslagsstillerne i, at vi er i en særlig tid, hvor der igen er krig på europæisk grund. Utænkelige og utilgivelige forbrydelser finder sted i Ukraine. At indføre selvstændige straffebestemmelser om tortur, krigsforbrydelser og forbrydelser mod menneskeheden vil uden tvivl sende et klart og vigtigt signal til omverdenen og ikke mindst ofrene. Krigsforbrydelser og forbrydelser mod menneskeheden er så alvorlige forbrydelser, at det internationale samfund, inklusive Danmark, er blevet enige om, at vi skal kunne retsforfølge dem ved en international domstol. Den alvorlighed bør afspejles i straffeloven. Regeringen vil derfor ændre straffeloven, så der indføres straffebestemmelser, som selvstændigt kriminaliserer tortur, krigsforbrydelser og forbrydelser mod menneskeheden. Og for at give de bedste rammer for udformningen af bestemmelserne lægger vi op til, at der nedsættes et udvalg, som skal lave et lovudkast.

Der er tale om et alvorligt emne, som indebærer en forholdsvis grundlæggende ændring af straffeloven og også et opgør med den tidligere tilgang til spørgsmålet om selvstændig kriminalisering. Vi skal bl.a. have undersøgt, hvordan vi bedst kan indarbejde bestemmelserne i dansk ret, hvordan forholdet til de eksisterende straffebestemmelser f.eks. skal være, og hvordan strafferammerne kan udformes, så de favner de forskelligartede tilfælde af krigsforbrydelser. Udvalgsarbejdet er også en god ramme for at sikre en inddragelse af de organisationer, som har rejst spørgsmålet om selvstændig kriminalisering, så vi kan drage nytte af deres viden. Udvalget vil desuden skulle se på det beslægtede spørgsmål, om Danmark skal ratificere tillægsprotokollen til Romstatutten om den såkaldte aggressionsforbrydelse.

Jeg mener derfor, der er flere gode grunde til, at vi nedsætter et udvalg frem for bare selv at skrive lovforslaget, men udvalget skal arbejde hurtigt, og så vidt muligt skal arbejdet være færdigt inden udgangen af 2023. Desuden skal udvalget lave et udkast til lovforslag, som eventuelt kan fremsættes i 2024. Kommissoriet for og sammensætningen af udvalget vil blive meldt ud snarest muligt.

Det leder mig så tilbage til beslutningsforslaget, hvor forslagsstillerne lægger op til, at internationale forbrydelser som bl.a. tortur og krigsforbrydelser og forbrydelser mod menneskeheden selvstændigt kriminaliseres i dansk ret inden udgangen af 2023.

For kort at opsummere er jeg enig med forslagsstillerne i, at tiden er inde til at indføre selvstændige straffebestemmelser i dansk ret, men regeringen mener dog, det er hensigtsmæssigt, at et udvalg udarbejder et forslag til selvstændig kriminaliseringer, før regeringen fremsætter et lovforslag her i Folketinget. På den baggrund kan regeringen ikke støtte beslutningsforslaget i sin nuværende form, og jeg håber, at partierne og særlig forslagsstillerne kan støtte regeringens beslutning om at nedsætte et udvalg. Jeg ser frem til Retsudvalget drøftelse af beslutningsforslaget, og afslutningsvis vil jeg endnu en gang sige tak for at have fremmet den her vigtige debat og tage fat på det her vigtige emne. Tak for ordet.

Kl. 17:29

Anden næstformand (Jeppe Søe):

Fru Karina Lorentzen Dehnhardt.

Kl. 17:29

Karina Lorentzen Dehnhardt (SF):

Jeg vil bare sige mange tak til justitsministeren for at ville gøre noget her, og jeg har det helt fint med, at det er et udvalg, der kigger på det. Selvfølgelig skal det gøres rigtig grundigt. Jeg vil bare høre, om justitsministeren synes, at den nuværende lovgivning er egnet til at afspejle den grovhed, som krigsforbrydelser jo mange gange er begået med. I Tyskland var der en, der var embedsmand under Assad, og som blev dømt for nylig, og som havde begået 4.000 torturovergreb på individuelle mennesker og 58 voldtægter. Hvis man skulle retsforfølge ham efter dansk lovgivning, ville ministeren så mene, at den danske lovgivning var egnet til at – hvad kan man sige – indfange den kompleksitet, der er i sådan en voldsom forbrydelse mod andre mennesker?

Kl. 17:30

Anden næstformand (Jeppe Søe):

Ministeren.

Kl. 17:30

Justitsministeren (Peter Hummelgaard):

Altså, det er den grundlæggende vurdering af det, for der gælder selvfølgelig straffelovens almindelige bestemmelser om bl.a. drab og vold med døden til følge og frihedsberøvelse, eller hvad karakteren af forbrydelsen ellers kunne være, men det er selvfølgelig kombineret med referencen til Danmarks ratifikation af Romstatutten for Den Internationale Straffedomstol. Så den generelle vurdering er, at ja, det kan den.

Men det ændrer ikke ved, at jeg synes, at ordføreren, også som medforslagsstiller af det her beslutningsforslag, har en pointe i, at selv om der egentlig vil være tale om et brud med et princip, vi har haft i dansk strafferet, om ikke at dobbeltkriminalisere bestemte typer forbrydelser, så taler alvorligheden af den geopolitiske situation for, at vi er mere specifikke i dansk strafferet i forbindelse med netop de typer af forbrydelser. Og det er jo så der, vi skal bruge et udvalgs hjælp til at definere, hvordan det skal være i relation til de øvrige straffelovsovertrædelser, som vi allerede i dag har i straffeloven, og også hvad strafferammerne i givet fald skal være.

Kl. 17:31

Fjerde næstformand (Karina Adsbøl):

Tak. Så er det fru Karina Lorentzen Dehnhardt for sin anden korte bemærkning.

Kl. 17:31

Karina Lorentzen Dehnhardt (SF):

Jeg er egentlig glad for ministerens svar. Jeg er måske ikke helt enig i, at de straffelovsbestemmelser, vi har på nuværende tidspunkt, er tilstrækkelige, men forhåbentlig får vi rettet op på det. Norge fik jo på et tidspunkt nej til at retsforfølge og få udleveret en krigsforbryder fra Rwanda, og begrundelsen var, at man ikke særskilt havde kriminaliseret folkedrab. Det førte så til, at man efterfølgende særskilt kriminaliserede det. Jeg vil høre, om ministeren kan garantere, at vi ikke kunne blive sat i sådan en klemme med den nuværende lovgivning, fordi vi jo ikke har lavet den særskilte kriminalisering.

Kl. 17:32

Fjerde næstformand (Karina Adsbøl):

Ministeren.

Kl. 17:32

Justitsministeren (Peter Hummelgaard):

Jeg tør ikke garantere noget, mest af alt fordi jeg på stående fod ikke har læst op på eller kender den afgørelse, der var i Norge. Jeg vil mere generelt sige, at vurderingen fra Justitsministeriets side jo har været, at vi ikke har en strafferetlig udfordring i forhold til at kunne retsforfølge ansvarlige for krigsforbrydelser. Men igen vil jeg sige som konklusion, at det ikke ændrer ved, at jeg synes, at tiden taler for, at vi også selvstændigt kriminaliserer lige præcis de forbrydelser og gør det meget, meget tydeligt og eksplicit og i den forbindelse også har en overvejelse om, hvordan det skal spille sammen med de øvrige bestemmelser i vores straffelov, og hvad strafferammerne skal være.

Kl. 17:33

Fjerde næstformand (Karina Adsbøl):

Tak. Så er der ikke flere korte bemærkninger, så vi siger tak til justitsministeren. Og så er det ordføreren for forslagsstillerne, fru Karina Lorentzen Dehnhardt – nej, det er først hr. Bjørn Brandenborg, beklager.

Kl. 17:33

(Ordfører)

Bjørn Brandenborg (S):

Tak for det, formand. Selv om der er gået over et år, føles det stadig væk lidt uvirkeligt at skulle forholde sig til, at der er krig i Europa, at Rusland brutalt angreb et fredeligt og demokratisk Ukraine, at så mange uskyldige mennesker har fået vendt op og ned på deres verden og nu er på flugt, og at så mange mennesker er blevet slået ihjel. Ikke så langt herfra er der lige nu kampe, hvor der begås grusomme og utilgivelige forbrydelser, forbrydelser, som skal og bør have de alvorligste efterspil i de fora, hvor de hører hjemme. Den Internationale Straffedomstol har nu udstedt en arrestordre på Putin for krigsforbrydelser i Ukraine, og andre gerningsmænd vil i efterspillet skulle retsforfølges for deres ugerninger ved diverse domstole.

Derfor giver det god mening også at se på vores egne danske regler på området. Som justitsministeren netop har redegjort for, har vi allerede den nødvendige lovgivning, så vi kan retsforfølge forbrydere i Danmark, men vi har ikke særlige bestemmelser i straffeloven, som selvstændigt kriminaliserer tortur, krigsforbrydelser eller forbrydelser mod menneskeheden.

Nu står vi så i en særskilt alvorlig tid, som desværre kan vise sig at gøre sådan nogle regler aktuelle. Vi er enige i, at de uhyggelige gerninger, der lige nu begås i Ukraine, nødvendiggør, at vi klart signalerer, at vi også i Danmark vil holde gerningsmændene ansvarlige for deres krigsforbrydelser. Og derfor er jeg glad for, at justitsministeren vil sørge for, at de her forbrydelsers alvor afspejles i straffeloven, ved at der indføres straffebestemmelser, som selvstændigt kriminaliserer tortur, krigsforbrydelser og forbrydelser mod menneskeheden. Vi har fuld forståelse for, at det ikke er noget, man bare lige gør, og at det derfor er nødvendigt at nedsætte et udvalg, som kan sørge for de bedst mulige rammer for udformningen af bestemmelserne. Derfor kan vi støtte regeringens forslag om at nedsætte et udvalg.

Det betyder også, at vi ikke kan støtte beslutningsforslaget, som det ligger her, men jeg vil sige tak til forslagsstillerne for igen at sætte fokus på en meget, meget vigtig dagsorden. Tak for ordet.

Kl. 17:36

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Torsten Schack Pedersen fra Venstre. Værsgo.

Kl. 17:36

(Ordfører)

Torsten Schack Pedersen (V):

Tak for det. Med beslutningsforslaget ønsker forslagsstillerne at pålægge regeringen inden udgangen af i år at fremsætte lovforslag, der selvstændigt kriminaliserer internationale forbrydelser i dansk ret. Beslutningsforslaget tager udgangspunkt i de helt utilgivelige situationer, vi oplever i Ukraine med Ruslands invasion, hvor der ubestridt er begået voldsomme overgreb og krigsforbrydelser. Og det er selvfølgelig ikke noget, vi på nogen måde skal se mildt på, tværtimod.

Nu er jeg vikarierende ordfører, så jeg skal nok ikke gøre mig til ekspert udi det juratekniske. Men jeg forstår, at en lang række andre lande i forvejen har sådanne bestemmelser, og at det vist kun er Danmark og Italien, der ikke har. For selv om vurderingen og også den konkrete erfaring fra krigen i Eksjugoslavien er, at det jo altovervejende er sådan, at tortur og krigsforbrydelser og forbrydelser mod menneskeheden allerede er strafbart efter straffelovens almindelige regler, så må vi i Venstre sige, at vi sagtens kan se, at det henset til situationen i Ukraine og for at fjerne enhver giver mening at indføre selvstændige straffebestemmelser i forhold til de tre nævnte typer forbrydelser.

Vi tilslutter os regeringens ønske om at nedsætte et udvalg, som mere håndfast skal udarbejde et konkret forslag til, hvordan en selvstændig kriminalisering bedst gennemføres, og udarbejde et lovforslag. Justitsministeren kom med en række juridiske overvejelser, i forhold til at muligheden for dobbeltstrafbestemmelser normalvis er noget, vi afstår fra, og som, hvis ikke jeg tager helt fejl, også har været årsagen til, at Straffelovrådet tidligere har været kritisk over for det. Så det, at der bliver nedsat et udvalg, kan sikre en grundighed, i forhold til hvordan bestemmelserne bedst muligt integreres i dansk ret, således at det tekniske og juridiske er i orden.

Derfor vil vi fra Venstres side afvente udvalgets arbejde, og det betyder, at vi afviser beslutningsforslaget i dets nuværende form, om end jeg gerne vil understrege, at vi naturligvis støtter intentionen bag forslaget, som jo desværre er blevet uhyre aktuel med Ruslands invasion af Ukraine.

Kl. 17:38

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Henrik Rejnholt Andersen fra Moderaterne. Værsgo.

Kl. 17:39

(Ordfører)

Henrik Rejnholt Andersen (M):

Tak for det, formand. Og tak til SF for forslaget om en selvstændig kriminalisering af internationale forbrydelser i dansk ret. Grundlæggende synes jeg, at det umiddelbart er et nobelt forslag. For hvem har ikke lyst til at kriminalisere tortur, krigsforbrydelser og forbrydelser mod menneskeheden? Når man dykker ned i forslaget, viser det sig alligevel at være mindre ligetil.

Det viser sig nemlig, at det er en sag, som man tidligere har berørt. Faktisk har Straffelovrådet og Justitsministeriet i 2008 vurderet, at der ikke er behov for en særskilt bestemmelse, da handlingen allerede er strafbar efter straffelovens bestemmelser om eksempelvis vold. Desuden har man i både 2001 og 2008 været betænkelige ved, hvorvidt en særskilt bestemmelse ville føre til en dobbeltkriminalisering, altså at man både straffer efter straffelovens bestemmelser og særskilt kriminaliserer internationale forbrydelser imod menneskeheden.

På den baggrund mener vi i Moderaterne ikke, at vi kan stemme for forslaget i den nuværende form, men vi er også åbne for at kigge på, hvorvidt der – også i lyset af den udvikling, vi ser i Ukraine og i verden – er grundlag for en særskilt bestemmelse i fremtiden, der selvstændigt kriminaliserer forbrydelser mod menneskeheden. Så for at opsummere stemmer vi ikke for lovforslaget lige nu, men vi mener, det kan være hensigtsmæssigt at nedsætte et udvalg, som justitsministeren foreslår, og kigge på at få tilrettet loven, så den kan passe ind i dansk lovgivning. Vi ser frem til støtten fra resten af partierne, og vi takker SF for forslaget. Tak for ordet.

Kl. 17:40

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Betina Kastbjerg fra Danmarksdemokraterne. Værsgo.

Kl. 17:41

(Ordfører)

Betina Kastbjerg (DD):

Tak for det. I en tid, hvor der er krig i Europa, og hvor tortur og krigsforbrydelser finder sted på daglig basis, er der særlig grund til at sætte fokus på alvorlige internationale forbrydelser, og derfor synes vi i Danmarksdemokraterne, at det er positivt med dette forslag om at give dem en særskilt plads i dansk lovgivning. En indførelse af en selvstændig kriminalisering af internationale forbrydelser i dansk ret vil være et vigtigt og stærkt signal at sende til omverdenen, fordi Danmark ønsker at indtage en stærk rolle i udenrigspolitikken og særlig med henblik på krigen i Ukraine.

Jeg tror også, at denne foranstaltning vil bidrage til at styrke Danmarks position som en førende nation i beskyttelsen af menneskerettigheder og international retsorden. Det vil vise, at vi som samfund står fast på vores værdier og principper og er parate til at træffe afgørende foranstaltninger for at beskytte dem. Det vil nok være meget begrænset, hvor mange gange danske domstole vil skulle føre sager, der retsforfølger krigsforbrydere. Det vil sige, at vi heller ikke lægger yderligere pres på et i forvejen presset domstolsvæsen.

Jeg vil også lige nævne, at vores nabolande – Norge, Finland og Sverige – og stort set alle andre lande i Europa særskilt kriminaliserer internationale krigsforbrydelser i deres nationale lovgivning. Faktisk er det kun Danmark og Italien, der i dag, 20 år efter Romstatuttens ikrafttræden, ikke har det i den nationale straffelov. Ved at indføre en selvstændig kriminalisering af internationale forbrydelser i dansk ret vil vi netop følge trop med de andre lande. På den baggrund støtter Danmarksdemokraterne op om forslaget.

Kl. 17:42

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Steffen Larsen fra Liberal Alliance.

Kl. 17:42

(Ordfører)

Steffen Larsen (LA):

Mange tak. SF ønsker med sit forslag at kriminalisere internationale forbrydelser i dansk ret, f.eks. ved at indsætte et særligt kapitel i straffeloven vedrørende tortur, krigsforbrydelser og forbrydelser mod menneskeheden. I dag kan højt rangerende ansvarlige gerningsmænd retsforfølges internationalt, men mange gerningsmænd vil dermed kunne gå fri, fordi f.eks. helt almindelige soldater vil skulle retsforfølges nationalt, enten i det land, hvor forbrydelsen er begået, eller i det land, hvor gerningsmanden efterfølgende tager ophold, f.eks. Danmark.

Både Norge, Finland og Sverige og stort set alle andre lande i EU har særskilt kriminaliseret internationale krigsforbrydelser i deres nationale lovgivning, og en selvstændig kriminalisering vil bringe retstilstanden på linje med resten af Europa og også afspejle den alvorlige virkelighed, som Europa nu står i. For Rusland har invaderet Ukraine, der er krig, og der dør mennesker hver evig eneste dag. Og ud over at der dør mennesker hver evig eneste dag, så er det alvorlige forbrydelser og krigsforbrydelser, der begås.

Derfor er det vigtigt, også for Liberal Alliance, at vi tager tiltag til at få indført det her i vores straffelov. Jeg bemærker, at regeringen og justitsministeren siger, at de vil nedsætte et udvalg, og at de vil arbejde hurtigt – forhåbentlig – for at få afklaret det her. Men i mellemtiden støtter vi altså SF's forslag, da vi mener, at vi skal have gjort noget ved det her, og vi kan se, at SF er enig i den linje. Tak.

Kl. 17:44

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så går vi videre i ordførerrækken til fru Lise Bertelsen, Det Konservative Folkeparti. Værsgo.

Kl. 17:44

(Ordfører)

Lise Bertelsen (KF):

Tak for ordet. Jeg er her fortsat på vegne af vores ordfører på området, fru Mai Mercado. SF har fremsat et interessant beslutningsforslag om at lave et selvstændigt kapitel i straffeloven, der vedrører internationale forbrydelser såsom tortur, krigsforbrydelser og forbrydelser mod menneskeheden. Forslaget er velskrevet, og her kan man f.eks. læse, at Danmark og Italien er de eneste lande i Europa, hvor man ikke kan blive retsforfulgt for f.eks. krigsforbrydelser.

I Det Konservative Folkeparti hælder vi til at støtte forslaget, men vi har nogle spørgsmål til afklaring i det videre udvalgsarbejde. Når tidligere justitsminister Mattias Tesfaye i efteråret udtaler, at der er både fordele og ulemper, der knytter sig til en selvstændig lovgivning, så vil det være godt at få boret lidt ud, hvad fordelene er, og hvad ikke mindst ulemperne er. Derfor tager vi et forbehold over for, at der kan være perspektiver, som vil være vigtige, måske endda afgørende, og som kan få betydning for vores stillingtagen. Det vil vi egentlig gerne bruge lidt krudt på i udvalget og med ministeren. Hvis der ikke er sat et arbejde i gang i ministeriet grundet folketingsvalget, vil vi opfordre justitsministeren til at igangsætte et sådant arbejde, så vi har fast grund under fødderne. Dermed er det heller ikke sikkert, at det er muligt at have lovforslaget klar til fremsættelse i 2023, så det tager vi også et forbehold over for.

Når alle de forbehold nu er nævnt, vil jeg sige, at vi grundlæggende mener, at beslutningsforslaget er godt, og at vi kan bakke det op. Tak for ordet.

Kl. 17:46

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Rosa Lund fra Enhedslisten. Værsgo.

Kl. 17:46

(Ordfører)

Rosa Lund (EL):

Tak. Enhedslisten har sådan set længe arbejdet for, at der skulle være en selvstændig kriminalisering af internationale forbrydelser i dansk ret. Jeg må sige, at det jo er på en virkelig, virkelig kedelig baggrund, at der nu er opbakning til, at vi endelig skal arbejde med, at det kommer til at ske, nemlig det, at der er krig i Ukraine, at Rusland har lavet en invasion af Ukraine. Jeg er slet ikke i tvivl om, at der foregår mange ting, som er i strid med international ret, i forbindelse med den krig, og det skal selvfølgelig også være kriminaliseret i Danmark, ligesom tortur også skal være det. Derfor støtter Enhedslisten meget varmt det her beslutningsforslag fra SF.

Det gør vi jo særlig også, fordi det er et forslag, som gør, at vi i Danmark kommer til at leve meget bedre op til vores internationale forpligtelser, som jeg synes er virkelig, virkelig afgørende, og som jeg er glad for, må jeg også lige tilføje, at regeringen på det her område også synes er afgørende. Man kunne savne, at regeringen på andre områder gik lige så meget op i at overholde internationale forpligtelser. Det ville være dejligt, men jeg er klar til at tage, hvad jeg kan få her.

Jeg synes, det er meget positivt, at regeringen og justitsministeren vil kigge på, hvordan vi kan kriminalisere internationale forbrydelser selvstændigt i dansk ret, herunder synes jeg og synes Enhedslisten særlig, at det er vigtigt, at vi også kigger på, hvordan vi får kriminaliseret tortur. Det er jo desværre en international krigsforbrydelse, som sker ikke kun i Ukraine i forbindelse med Ruslands invasion, men som vi også ser andre steder i verden, hvor vi jo ikke kan garantere, at der ikke skulle være danske statsborgere involveret.

Så jeg synes, at det er positivt, at regeringen bringer sig tættere på at overholde Danmarks internationale forpligtelser ved at nedsætte et udvalg til at kigge på det her. Sidst vil jeg gerne sige tak til SF for at fremsætte beslutningsforslaget nu, hvor der faktisk er momentum i hele Folketinget for, at internationale forpligtelser og international ret selvfølgelig skal overholdes. Enhedslisten støtter varmt det her beslutningsforslag.

Kl. 17:49

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Peter Kofod, Dansk Folkeparti. Værsgo.

Kl. 17:49

(Ordfører)

Peter Kofod (DF):

Tak for det, formand, og tak til SF for at fremsætte det her beslutningsforslag, som er meget sympatisk, og jeg tager det også sådan – det har regeringen jo svaret i første runde – at man vil tage det positivt ned, og at man vil se på nu at sætte et udvalg i gang. Og så vil man vende tilbage til Folketinget, og så kan vi så egentlig forholde os til, hvad der skulle ske.

Derfor vil mit forslag til, hvordan man kommer videre med det her, være, at man i Retsudvalget sætter sig ned og laver en beretning, der kan være med til at holde regeringen på sporet, så vi er enige om, hvad det er, der på et eller andet tidspunkt skal fremsættes og Folketinget skal behandle, så vi kommer at stykke videre ad vejen. Men der er mange gode takter i det her. Det er meget fornuftigt langt hen ad vejen, så det er fint.

Kl. 17:50

Tak til ordføreren. Der er ikke nogen korte bemærkninger, så vi går videre til ordføreren for forslagsstillerne, fru Karina Lorentzen Dehnhardt, SF.

Kl. 17:50

(Ordfører for forslagsstillerne)

Karina Lorentzen Dehnhardt (SF):

Jamen jeg vil gerne starte med at sige tak for den meget positive debat her, i hvert fald i forbindelse med det her forslag. Tak til justitsministeren for at ville nedsætte et udvalg, som kigger på det, og tak til alle ordførere, som også har været på talerstolen her i dag. Jeg skal sige fra De Radikale, som ikke kan være her i salen, at de sådan set også bakker op. Og på den måde så sluttes ringen på en eller anden måde for mig.

For i 2008, da jeg var helt ny retsordfører, havde jeg heftige diskussioner med fru Lene Espersen, som dengang var justitsminister, om en særskilt kriminalisering af tortur. Det lykkedes jo som bekendt ikke dengang. Det lykkes så nu, og vi får forbrydelser mod menneskeheden og krigsforbrydelser med, og det er sådan set rigtig, rigtig godt for fremtidens ofre.

Baggrunden er, som flere har sagt, meget trist. I fredags blev der udsendt en international arrestordre på den russiske præsident Putin. Og baggrunden er jo, at efterforskere fra FN torsdag sagde, at Rusland deporterer ukrainske børn til områder under russisk kontrol, og det udgør en krigsforbrydelse. Og det er desværre langt fra første gang, at FN dokumenterer russiske krigsforbrydelser i Ukraine, og det bliver desværre nok heller ikke sidste gang.

Samme dag meldte justitsministeren jo så, at Danmark vil tilbyde et hold kriminalteknikere, som skal hjælpe den internationale straffedomstol med at efterforske krigsforbrydelser i landet. Og man kan jo kun bakke op om, at dem, som begår krigsforbrydelser, hvad enten det er i Ukraine, Syrien eller et helt andet sted, bliver straffet for de ting, som de begår. Og jeg glæder mig faktisk også rigtig meget over, at Danmark er gået så aktivt ind i arbejdet med at dokumentere og retsforfølge krigsforbrydelser i forbindelse med krigen i Ukraine.

Men så synes jeg jo også, at vi jo skal sikre orden i eget hus, om man så må sige, og det er jo derfor, at vi har fremsat det her beslutningsforslag, som vi behandler i dag. Jeg synes, det er en lille smule ude af trit med Ukrainekrigens brutale virkelighed, at Danmark og Italien er de eneste lande, der ikke selvstændigt har kriminaliseret krigsforbrydelser, tortur og internationale forbrydelser i deres straffelove. Og en manglende opdatering af straffeloven på det her område vil, i hvert fald ifølge Amnesty, betyde, at man skal straffe krigsforbrydere efter de almindelige bestemmelser for, hvad kan man sige, hverdagsforbrydelser, som man f.eks. kalder det, efter paragraffen om drab, hærværk, kidnapning osv. Og det vil ligesom ikke rigtig indfange det systematiske og omfattende og undertrykkende, som jo foregår i en krigssituation.

Den Internationale Straffedomstol vil fortsat skulle tage sig af højtstående ledere, mens det er almindeligt, at almindelige soldater bliver retsforfulgt i det land, hvor de har begået forbrydelserne – det kunne være Ukraine – eller det land, de er flygtet til. Og det kunne jo være Danmark. Og det, at der kommer russiske soldater til Danmark, er jo nok ikke helt utopisk. F.eks. har Norge for nylig modtaget en afhoppet soldat fra Wagnergruppen. Så er der også eksempler på, hvorfor det er godt at få orden i det her, nemlig at Amnesty jo fortæller, at Norge i 2006 fik nej fra Det Internationale Krigsforbrydertribunal for Rwanda til udlevering af en person mistænkt for folkedrab til retsforfølgelse i Norge. Og det skete, fordi de daværende norske nationale straffelovsbestemmelser, som ligner de danske, var uegnede og for svage til brug for retsforfølgelse af en forbrydelse som folkedrab. Det førte som bekendt til, at Norge i 2008 indførte en særskilt kriminalisering. Og det ville være ret pinligt for Danmark, hvis vi ikke har fået opdateret vores straffelov, og det så skulle ske for Danmark. Og derfor er det jo også, at både Amnesty og Dignity og Institut for Menneskerettigheder opfordrer til, at vi laver den her selvstændige kriminalisering af krigsforbrydelser, tortur og forbrydelser mod menneskeheden i dansk lovgivning.

Vi må jo sige, at i Ukraine, hvis vi tager udgangspunkt i det, er russernes synderegister bare alenlangt og veldokumenteret af bl.a. FN og Amnesty. Amnesty har indtil videre samlet følgende viden, og nu læser jeg op. Der sker f.eks. bevidste angreb på civile mål. F.eks. bombede russerne teatret i Mariupol, selv om civile havde skrevet det russiske ord for børn med så store bogstaver, at det kunne ses af russiske piloter og på satellitfotos.

Kl. 17:55

Rusland har også brugt klyngebomber mod civilbefolkningen i Ukraine, bl.a. i landets næststørste by, Kharkiv, hvor hundredvis af civile mistede livet. Klyngebomber består af hundredvis af små bomber, som spredes over et stort område, og det er rigtig meget egnet til at ramme civile, hvis det bruges i tætbefolkede områder. Dertil kommer henrettelser af civile, bl.a. i byer og landsbyer nordvest for Kyiv, og herhjemme har NSK jo også berettet om ofre for krigsforbrydelser, som så indtil videre er givet videre til straffedomstolen.

Der er også situationen i Mariupol, da det var fuldstændig omringet af russiske styrker og en evakuering simpelt hen var umulig. Da var der mange ukrainere, der følte sig presset til at stige ombord på russiske evakueringsbusser, og Amnesty har dokumenteret, hvordan de ukrainere efterfølgende blev tilbageholdt af de russiske styrker. De blev tæsket, de blev udsat for elektrochok, og de blev truet med henrettelse.

Der er også det forhold, at Rusland jo lukker for adgangen til varme og elektricitet og vand. De har systematisk bombet infrastrukturen, og over 40 pct. af Ukraines energisystem er blevet beskadiget siden invasionens begyndelse, og det er noget, der forværrer sundhedskrisen og selvfølgelig er katastrofalt i et land, hvor der er høje minusgrader i løbet af en vinter. Så jeg synes, det er rigtig godt, vi får kigget på det her i et udvalg, og jeg vil bare lige opsummere, igen, hvorfor det er, vi skal gøre det.

For det første fordi krigen i Ukraine kræver, at vi værner om den internationale og regelbaserede retsorden, som er udfordret med Putins angreb på et suverænt land; for det andet fordi FN og Amnesty har dokumenteret omfattende krigsforbrydelser i Ukraine; for det tredje fordi vi har en uholdbar særstatus i Europa. Vi er meget aktive, når det kommer til at indsamle beviser, men det er uholdbart, at vi ikke har en tidssvarende lovgivning herhjemme; for det fjerde at en kriminalisering i sig selv sender et stærkt signal til verdens krigsforbrydere om, at de ikke skal gemme sig i Danmark; for det femte at det grundlæggende er vigtigt i forhold til Danmarks internationale omdømme, hvor vi jo også aktuelt kandiderer til FN's Sikkerhedsråd; og for det sjette er der en lang række eksempler på, at en selvstændig kriminalisering i vores straffelov af særlig strafværdige forbrydelser som f.eks. menneskehandel og terror, allerede finder sted. Og her skal tortur og krigsforbrydelser selvfølgelig tilføjes.

Tak igen for en god debat. Jeg ser frem til, at der kan laves en beretning, og at vi får et lovforslag hurtigst muligt, som retter op på den skævhed, vi har i lovgivningen. Tak for ordet.

Kl. 17:58

Fjerde næstformand (Karina Adsbøl):

Tak til ordføreren.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Retsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

22) 1. behandling af beslutningsforslag nr. B 6:

Forslag til folketingsbeslutning om ligestilling af mandlige ofre for partnervold.

Af Kim Edberg Andersen (NB) m.fl.

(Fremsættelse 08.12.2022).

Kl. 17:59

Forhandling

Fjerde næstformand (Karina Adsbøl):

Jeg vil give ordet til ordføreren for forslagsstillerne for en begrundelse af forslaget. Værsgo.

Kl. 17:59

Begrundelse

Kim Edberg Andersen (NB):

Tak for det. Vi er lige for loven – eller sådan da. For hvis vi taler om servicelovens § 109, siger den, at kommunalbestyrelsen skal tilbyde midlertidigt ophold i boformer til kvinder, som har været udsat for vold, trusler om vold eller tilsvarende krise i relation til familie- eller samlivsforhold – men kun til kvinder. Det er ikke fair, at kvinder, der er udsat for partnervold, skal have bedre muligheder end mænd, der er udsat for partnervold, for partnervold er partnervold, uanset om offeret er en mænd eller en kvinde. I Danmark var der 40.000 registrerede sager om partnervold i 2022. Næsten halvdelen af ofrene var mænd – mænd, som må kigge langt efter de samme muligheder, som kvinder i den samme ulykkelige situation får. Det er ikke rimeligt, det er ikke fair, og det er skræmmende let at ændre på. Det kræver blot, at vi ændrer ordet kvinder til ofre i den eksisterende lov. At kvinder har bedre rettigheder end mænd, når det kommer til partnervold, er diskrimination; det er hverken mere eller mindre. At kvinder og mænd har de samme rettigheder, når det kommer til partnervold, er ligestilling, og de andre partier i salen er da ikke imod ligestilling – er I vel?

Kl. 18:01

Fjerde næstformand (Karina Adsbøl):

Tak til ordføreren for forslagsstillerne for begrundelsen. Så er forhandlingen åbnet, og den næste på talerlisten er ministeren for ligestilling.

Kl. 18:01

Forhandling

Ministeren for ligestilling (Marie Bjerre):

Tak for beslutningsforslaget og for muligheden for at drøfte mænd, der er udsat for partnervold, her i Folketingssalen. Jeg vil starte med at sige, at jeg er oprigtig glad for, at der er fokus på voldsområdet og også på indsatsen over for voldsudsatte mænd, for det kommer næppe bag på nogen, at jeg ønsker, at området skal have en meget høj prioritet. Jeg er derfor også glad for, at vi med SSA-aftalen netop har sikret et markant løft af voldsområdet med 136 mio. kr. de næste 4 år. Det kommer både voldsudsatte kvinder og mænd til gode.

Med beslutningsforslaget ønsker forslagsstillerne at pålægge regeringen at fremsætte et lovforslag, som sikrer, at voldsudsatte mænd får retskrav på midlertidigt ophold i boformer efter serviceloven, også kendt som kvindekrisecentre, i lighed med den ret, kvinder har efter servicelovens § 109. Mændene skal kunne være ledsaget af deres børn, og de skal under opholdet kunne modtage den nødvendige hjælp, omsorg og støtte, herunder tilbud om psykologhjælp. Lad mig gøre det helt klart: Vi er enige om, at der skal være hjælp at hente for mennesker, der udsættes for vold i nære relationer, uanset om der er tale om kvinder eller mænd. Regeringen er derfor også enig med forslagsstillerne i, at indsatsen over for voldsudsatte mænd skal styrkes. Tiden er inde til, at vi reelt anerkender, at mænd også kan være udsat for partnervold og have brug for hjælp.

Når regeringen alligevel ikke kan støtte beslutningsforslaget, skyldes det to forhold. Først og fremmest ville indførelsen af et nyt tilbud svarende til servicelovens § 109 for mænd medføre varige merudgifter, som forslagsstillerne ikke anviser finansiering til. Regeringen mener ikke, at det er en gangbar løsning at tilvejebringe finansiering ved at dele de midler, der er afsat til indsatsen for voldsudsatte kvinder, som det bl.a. foreslås i beslutningsforslaget. Derudover er der kønsmæssige forskelle på voldsområdet, som kan betyde, at voldsudsatte kvinder og mænd ikke nødvendigvis har de samme behov. Alt for mange mennesker udsættes for vold af nogen i en nær relation – alt for mange kvinder og alt for mange mænd. Men der er forskelle i den partnervold, som kvinder og mænd udsættes for. Næsten dobbelt så mange kvinder som mænd udsættes for partnervold. Kvinder er typisk også udsat for mere grov fysisk partnervold, volden er hyppigere, og kvinderne er ofte meget bange, og endelig er det primært kvinder, der dræbes af deres partner eller ekspartner.

Vi skal hjælpe de mænd, som er udsat for partnervold, men det skal ikke forringe hjælpen til de voldsudsatte kvinder, at vi også hjælper de voldsudsatte mænd. Kønsforskelle kan betyde, at de tilbud, vi i dag har til kvinder, ikke nødvendigvis passer en til en til mænd. Vi skal derfor være åbne over for kønsforskelle, når vi skal se på løsningerne, for ligebehandling er ikke nødvendigvis ens behandling, og derfor er løsningen ikke nødvendigvis, at § 109 kønsneutraliseres. Regeringen vil som en del af handlingsplanen mod partnervold og partnerdrab afsøge muligheden for at ligestille tilbuddene til voldsudsatte kvinder og mænd. Når jeg har en model, vil jeg gerne drøfte den model med partierne. Jeg vil her og nu gå i dialog med centrale interessenter om, hvordan vi konkret griber det an, for regeringen vil – helt på linje med forslagsstillerne – den manglende ligestilling på det her område til livs. Tak for ordet.

Kl. 18:05

Fjerde næstformand (Karina Adsbøl):

Tak til ministeren. Der er en række korte bemærkninger, og den første er fra fru Mette Thiesen fra Dansk Folkeparti. Værsgo.

Kl. 18:05

Mette Thiesen (DF):

Tusind tak. Jeg blev lidt formildet af det sidste, ministeren sagde. Jeg har også drøftet det her med ministeren tidligere, men jeg kan bare ikke forstå, hvorfor man accepterer den argumentation, der også har været brugt af den tidligere socialminister fru Astrid Krag, med hensyn til at der er forskel på, om det er mænd eller kvinder. Det står sådan set også i § 109, f.eks. stk. 7, at kommunalbestyrelsen skal tilbyde indledende og koordinerende støtte og vejledning, rådgivning osv., hvis du bliver udsat for vold, så man faktisk målretter det til den enkelte. Det er det, der også ligger i § 109. Jeg kan stadig væk ikke forstå, at man ikke bare kan kønsneutralisere den paragraf. Hvordan kan vi stå nu i år 2023 og stadig væk ikke have ligestilling på voldsområdet?

Kl. 18:06

Fjerde næstformand (Karina Adsbøl):

Ministeren.

Kl. 18:06

Ministeren for ligestilling (Marie Bjerre):

Jeg er helt enig i, at der er en udfordring med, at vi ikke har ligestilling på voldsområdet, og jeg synes også, jeg sagde det meget klart i min tale, nemlig at vi har en ambition om, at vi skal have ligestillet tilbuddene til mænd og kvinder. Men vi kommer heller ikke udenom, at der er en kønsforskel. Dels er der det banale faktum, at flere kvinder er udsat for vold end mænd, dels er volden mod kvinder også grovere og hyppigere. Der er flere drab begået mod kvinder, og kvinder føler sig også mere bange. Derfor er der behov for at se på, hvordan vi finder den rigtige model. Jeg har også fra interessenternes side kunnet høre, at der er behov for, at vi går i dialog om at finde den rigtige model, så vi får målrettet tilbuddene. Men jeg er meget optaget af, at man har krav på de samme tilbud.

Kl. 18:06

Fjerde næstformand (Karina Adsbøl):

Fru Mette Thiesen.

Kl. 18:06

Mette Thiesen (DF):

Det var den del, jeg blev en lille smule formildet af. Det er selvfølgelig rigtig positivt, men vi må nok bare konstatere, at selv om ministeren siger det her med, at flere kvinder bliver udsat for vold, selv om ministeren siger det her med, at det også nogle gange er grovere vold, er vold vel vold, og selv om det er en mindre del af mændene end af kvinderne, der bliver udsat for det, skal de mænd selvfølgelig også have ret til hjælp, fordi vold er vold. Det håber jeg sådan set ministeren er enig i. Jeg er glad for, at ministeren siger det her med, at man vil undersøge en model, og det ser jeg selvfølgelig frem til, men jeg synes også, det er rigtig ærgerligt, at man ikke en gang for alle bare kønsneutraliserer den her paragraf.

Kl. 18:07

Fjerde næstformand (Karina Adsbøl):

Ministeren.

Kl. 18:07

Ministeren for ligestilling (Marie Bjerre):

Sagen er, at løsningen ikke nødvendigvis er at kønsneutralisere § 109. Det kan være, at det er en anden model, man skal finde. Det siger interessenterne på området sådan set også, og jeg vil gerne gå i dialog med interessenterne for at finde den helt rette model, for det er vigtigt, at vi får en model, hvor det er de rigtige tilbud, der gives. Men vi er fuldstændig enige i ambitionen om, at vi skal have ligestillet det her område, for vold er vold, og voldsudsatte mænd skal også have de rette tilbud.

Kl. 18:08

Fjerde næstformand (Karina Adsbøl):

Så er det hr. Kim Edberg Andersen fra Nye Borgerlige. Værsgo.

Kl. 18:08

Kim Edberg Andersen (NB):

Tak til ministeren for det. Jeg bliver bare nødt til at sige, at som mand bliver jeg jo noget bekymret, når jeg hører den samme sang fra dem, jeg sidder i Ligestillingsudvalget med, altså at der er stor forskel på, om man bliver banket af manden eller konen. For det er der ikke. Det er der ikke for den, der bliver banket – punktum. Det her er jo en diskussion, hvor vi bliver nødt til at forholde os til, at hvis en mand får tæv af konen og han tager børnene under armen, har hans børn ikke de samme rettigheder, som hvis en kone tager sine børn under armen. Det her er diskriminerende, det er simpelt hen ikke i orden, og det skal ændres.

Jeg ved, at ministeren kommer fra det rigtige sted i forhold til ligestilling; jeg kender ministeren, og jeg er slet ikke i tvivl om, at hjertet er der – det bekymrer mig bare, at noget så simpelt og ligetil kan blive til en kamp i en Folketingssal, når vi ud fra loven kan læse, at den fremhæver det ene køn frem for det andet.

Så er ministeren villig til at give mig en dato, eller skal jeg til at fremsætte det her hvert år de næste 3 år? Hvornår bliver mænd ligestillet med kvinder, i forhold til når de er udsat for vold?

Kl. 18:09

Fjerde næstformand (Karina Adsbøl):

Ministeren.

Kl. 18:09

Ministeren for ligestilling (Marie Bjerre):

Tak for det. Jeg vil gerne endnu en gang sige det meget klart: Det er min og regeringens ambition, at vi finder en løsning på det her område, så mænd og kvinder er ligestillet i de adgange til den hjælp, der er, hvis man er voldsudsat. Og jeg håber også, at hr. Kim Edberg Andersen hørte i talen, at som en del af forhandlingerne om handlingsplanen vil vi afsøge mulighederne for, hvordan vi kan ligestille på det her område.

Nu vil jeg gå i dialog med interessenterne, og når vi har fundet en model, vil jeg indkalde partierne til drøftelser om den model, for det er vigtigt for regeringen, at vi finder en løsning på det her. Jeg har en ambition om, at vi kan finde en handlingsplan inden sommer.

Kl. 18:09

Fjerde næstformand (Karina Adsbøl):

Hr. Kim Edberg Andersen.

Kl. 18:09

Kim Edberg Andersen (NB):

Nu skal jeg se, om armene er lange nok til at læse op, hvad den her lov faktisk har af betydning. I et lovforslag, som vi skal behandle i morgen, L 64, står der faktisk, at det kan have positive ligestillingsmæssige konsekvenser for kvinder, fordi de er omfattet af § 109. Vi ved, at det her er positivt for kvinden og en sejr over manden, altså det, at de har § 109. Det her er så uretfærdigt, at man næsten ikke forstår det.

Kl. 18:10

Fjerde næstformand (Karina Adsbøl):

Ministeren.

Kl. 18:10

Ministeren for ligestilling (Marie Bjerre):

Jeg gentager jo mig selv: Vi er enige i, at det her er uretfærdigt, og vi skal finde en løsning på de udfordringer, der er, og jeg vil også endnu en gang takke ordføreren for at fremsætte det her beslutningsforslag, for det er relevant at se på. Det er også derfor, at vi i forbindelse med drøftelserne og forhandlingerne om en handlingsplan mod partnervold og partnerdrab vil se på, hvordan vi kan ligestille på det her område. For det er der behov for.

Kl. 18:10

Fjerde næstformand (Karina Adsbøl):

Så er det fru Rosa Lund fra Enhedslisten. Værsgo.

Kl. 18:10

Rosa Lund (EL):

Tak, og tak til ministeren for talen. Det er jo ikke en ny problemstilling eller en ny debat, vi har her i Folketingssalen, om, hvordan vi ligestiller ofre for partnervold. Vi har jo også haft en debat om beslutningsforslag nr. B 204, som også handlede om, hvordan man ligestiller, og det er fint nok, hvis ministeren ikke på stående fod kan redegøre for det, men jeg vil så bare bedre ministeren om at sende en skriftlig redegørelse til Ligestillingsudvalget om, hvordan det går med det arbejde, som blev sat i gang i forbindelse med det beslutningsforslag. For det tror jeg kunne være rigtig nyttigt for debatten, og der er for os i Enhedslisten i hvert fald ikke nogen tvivl om, at mandlige og kvindelige ofre for partnervold selvfølgelig skal ligestilles. Vi skal bare finde ud af, hvordan vi gør det bedst, og derfor vil jeg gerne bede ministeren om at sende en redegørelse til udvalget om, hvordan det går med det arbejde.

Kl. 18:11

Fjerde næstformand (Karina Adsbøl):

Ministeren.

Kl. 18:11

Ministeren for ligestilling (Marie Bjerre):

Det er jo helt korrekt, at vi har haft den her debat om ligestilling af § 109 rigtig mange gange, og Venstre har også tidligere stemt for beslutningsforslag vedrørende § 109, ikke præcis det her beslutningsforslag, men om at finde en løsning, og det er fortsat Venstres ambition, at vi får ligestillet det her område. For det er vigtigt at finde nogle løsninger, så voldsudsatte mænd også får den rette hjælp, og det har de ikke mulighed for i dag. Og det er egentlig også derfor, jeg siger meget klart, at det er vores ambition, og det er regeringens ambition, at vi i forbindelse med forhandlingerne om en handlingsplan mod partnervold og partnerdrab vil tage det her emne op og forsøge at finde en løsning på det, og jeg vil gå i dialog med interessenterne om den rette model. For det er også vigtigt, at vi finder den rette model. Løsningen er ikke nødvendigvis at kønsneutralisere, og jeg mener slet ikke, at løsningen er at tage pengene fra kvindekrisecentrene. Vi skal ikke forringe de tilbud, der er for kvinder. Vi skal sørge for, at mændene får de rette tilbud. Så derfor skal vi finde den rette model.

Kl. 18:12

Fjerde næstformand (Karina Adsbøl):

Tak til ministeren. Så er det fru Susie Jessen fra Danmarksdemokraterne. Værsgo.

Kl. 18:13

Susie Jessen (DD):

Tak for ordet. Jeg bliver lidt blødt op her, når ministeren faktisk står og siger, at der kommer til at ske noget allerede inden for de kommende måneder, en handlingsplan inden sommerferien. Det lyder rigtig lovende, for den her diskussion har jo varet i årevis. Jeg kan huske, at formanden, der sidder der i stolen, jo simpelt hen har haft det kørende i, jeg ved ikke hvor mange år, altså helt tilbage til starten af 2016 eller sådan noget. Og Fatma Øktem, som var ligestillingsordfører for Venstre, har jo også haft sagen oppe og har kaldt den tidligere regering for fodslæbende, hvilket jeg også er enig i de i udpræget grad har været med det her.

Så det glæder mig, at ministeren vil tage det op, men kan ministeren så i dag garantere, at der i den her valgperiode kommer til at være ligestilling mellem mænd og kvinder, når det gælder partnervold?

Kl. 18:13

Fjerde næstformand (Karina Adsbøl):

Ministeren.

Kl. 18:13

Ministeren for ligestilling (Marie Bjerre):

Tak for spørgsmålet. Jeg kan jo igen bekræfte, at det her er en debat, vi har haft mange gange, og at vi har haft flere beslutningsforslag. Vi har også haft B 148, som ordføreren også refererer til, hvor vi havde den samme drøftelse, og hvor Venstre støttede beslutningsforslaget.

Det, jeg kan sige, er, at vi i forbindelse med forhandlingerne om en handlingsplan mod partnervold og partnerdrab vil afsøge mulighederne for, hvordan vi ligestiller det her område. Jeg kan selvfølgelig ikke garantere for, at det rent faktisk lykkes, men jeg kan i hvert fald give den garanti, at vi vil afsøge mulighederne for det. Jeg kan også sige meget klart, at det er min ambition, at vi får en handlingsplan inden sommerferien, og at jeg meget håber, at vi finder en løsning på det her område. Jeg synes, det er vigtigt, at vi finder den rette model, og derfor vil jeg også gå i dialog med interessenterne.

Kl. 18:14

Fjerde næstformand (Karina Adsbøl):

Fru Susie Jessen, Danmarksdemokraterne, værsgo.

Kl. 18:14

Susie Jessen (DD):

Tak. Jeg håber bare virkelig ikke, at det her ender i sådan noget Christiansborghalløj, hvor man siger, at man prøver at finde en løsning, og der så går 4 år, og vi så ikke har fundet en løsning, for det gjorde vi heller ikke tilbage i 2016, og vi har ikke gjort det i 2019, og vi har ikke gjort det nu.

Helt ærligt er det her meget, meget simpelt: Det er ligestilling mellem mænd og kvinder, når de bliver udsat for psykisk eller fysisk vold. Længere er den ikke, og det er også derfor, jeg synes, at Nye Borgerliges forslag i dag faktisk er rigtig godt, og at det er et skridt på vejen. Der håber jeg bare, at det her fodslæberi ikke kommer til at afspejle sig i den her valgperiode.

Kl. 18:15

Fjerde næstformand (Karina Adsbøl):

Ministeren.

Kl. 18:15

Ministeren for ligestilling (Marie Bjerre):

Jeg er enig i, at det er godt, at vi med det her forslag endnu en gang får rejst den her debat i Folketingssalen. Men det er ikke helt så simpelt. For det er vigtigt, at vi finder den rette model, og der skal vi i dialog med aktørerne. Så er det altså også vigtigt, at vi finder en finansiering til det, og det her forslag har jo ikke nogen finansiering med sig. Og jeg er meget imod, at vi tager finansieringen fra kvindekrisecentrene, som der jo bl.a. foreslås. For vi skal ikke forringe de tilbud, der er for kvindekrisecentrene, vi skal finde en løsning for de voldsudsatte mænd.

Kl. 18:15

Fjerde næstformand (Karina Adsbøl):

Tak til ministeren. Der er ikke flere korte bemærkninger. Så vi går videre til den næste i ordførerrækken, som er fru Trine Bramsen fra Socialdemokratiet. Værsgo.

Kl. 18:16

(Ordfører)

Trine Bramsen (S):

Kampen mod partnervold er ikke en kamp mellem mænd og kvinder; det er en kamp mod vold, mod det fængsel, som det er at leve i et parforhold med psykisk, fysisk, økonomisk eller digital vold. Vold må aldrig blive den enkeltes ansvar, og derfor skal vi have brudt med tabuet om, at partnervold er noget, der hører privatlivet til – for det hører ikke privatlivet til. Vold er ulovligt, også når det foregår derhjemme, og i særdeleshed, når volden bliver sløret af et psykisk patchworktæppe af afhængighed, nedgørelse, kontrol, medlidenhed, omsorg og forvisninger om, at det hele bliver bedre lige om lidt.

Det seneste år har jeg haft lejlighed til at besøge en række krisecentre, både krisecentre til mænd og til kvinder, og jeg har talt med organisationer, der beskæftiger sig med vold og ikke mindst ofre for vold. Jeg har været i Norge for at lære af deres erfaringer og dykket ned i bl.a. den spanske indsats. Det førte til den handlingsplan, som netop er blevet vedtaget på tværs af partier. Ud fra de samtaler, jeg har haft med organisationerne og ofrene, står det også meget klart for mig, at partnervold er en kompleks problemstilling, og ikke mindst er den kønnet. Der er forskel på den vold, som mænd og som kvinder udsættes for. Derfor skal der også være forskel på den hjælp, som voldsofrene møder. At der skal være forskel på tilbuddene afhængigt af køn, må dog aldrig blive en undskyldning for, at der ikke skal være hjælp. Der skal være hjælp til begge køn, men det må heller ikke betyde, at vi laver en hurtig løsning, som reelt skaber flere problemer, end den løser, som ministeren også har været inde på.

Partnervold skal forstås med blik for køn, og derfor skal tilbuddene afspejle det. Derfor mener jeg også ligesom ministeren, at der skal igangsættes et ordentligt arbejde med henblik på at finde gode tilbud til mænd, ligesom vi jo skal fortsætte med at udvikle de tilbud, som gives til kvinder. Og så skal løsningerne ikke mindst finansieres, for vi kan ikke her i Folketingssalen fremlægge forslag, som der ikke er finansiering bag. Så når vi ikke kan støtte forslaget her i dag, er det ikke, fordi vi afviser hjælp til mænd, men det er, fordi en sammenblanding af tilbud til mænd og kvinder i lovgivningen vil åbne for andre udfordringer. Vi kan og skal ikke gøre tingene halvt og hurtigt; vi skal gøre det rigtigt. Det skylder vil voldsofrene. Og så skal der ikke mindst følge finansiering med, for vi kan ikke vedtage noget her, når der ikke er finansiering bag. Det virker ikke ude i virkeligheden. Partnervold er komplekst. Partnervold er komplekst, og derfor skal løsningerne også være tilpasset problemerne, ikke omvendt. Tak for ordet.

Kl. 18:19

Fjerde næstformand (Karina Adsbøl):

Tak til ordføreren. Der er nogle korte bemærkninger, og den første er fra fru Mette Thiesen fra Dansk Folkeparti. Værsgo.

Kl. 18:19

Mette Thiesen (DF):

Tak. Først tak til ordføreren for talen – det var en stærk tale. Når man er udsat for vold – eksempelvis psykisk vold, som ordføreren også nævner – er det, om man er mand eller kvinde, som at være i et fængsel, der er svært at bryde ud af, som ordføreren helt rigtigt nævner. Så tak for en meget, meget stærk tale.

Det her jo ikke noget nyt. Det er jo et forslag, der, som det også er blevet nævnt, er blevet fremsat rigtig mange gange før, og derfor piner det mig for at være helt ærlig også lidt, at vi ikke er nået længere. Det, jeg glæder mig over, er, at vi har en minister og nu også en ordfører på området, som lader til at tage det i hvert fald nogenlunde alvorligt. Den tidligere minister virkede for at være helt ærlig fuldstændig ligeglad. Så tak for det. Jeg kunne bare godt tænke mig snart at få en tidslinje for, hvornår det her så bliver sat i værk, for det er som sagt ikke noget nyt.

Kl. 18:20

Fjerde næstformand (Karina Adsbøl):

Ordføreren.

Kl. 18:20

Trine Bramsen (S):

Ministeren har jo redegjort for, hvad hun forventer tidsperspektivet er. Jeg vil dog sige, at den handleplan for bekæmpelse af partnervold, der kom, er helt central både for mænd og kvinder. For det, der jo er helt afgørende vi får gjort, når det handler om partnervold, uanset om vi taler om mænd eller kvinder, er at få brudt tabuet. Og der er et tabu, når det handler om kvinder, der udsættes for vold – et tabu, som er fuldstændig urimeligt, og som vi skal trænge igennem, før tilbuddene overhovedet er relevante – men det tabu vil det være min påstand i mindst lige så høj grad eksisterer, når vi taler om mænd og vold. Så selv om volden ser anderledes ud, så eksisterer tabuet, måske på grund af nogle kønsnormer, i endnu højere grad.

Derfor er det en ting og få lavet tilbuddene, som man kan få, når man har søgt hjælp, men en anden ting er jo overhovedet at komme hen til at få folk til at søge hjælp og begynde at tale om volden. Vi ved, at hvis man sætter tidligt ind, kan man faktisk bryde voldsspiralen, og derfor synes jeg ikke, at handleplanen, som kom sidste år, er ligegyldig, når det handler om mænd.

Kl. 18:21

Fjerde næstformand (Karina Adsbøl):

Fru Mette Thiesen.

Kl. 18:21

Mette Thiesen (DF):

Jeg er meget enig i, at der er kommet den her handleplan, og det er også rigtig fint. Grunden til, at jeg siger det her med en tidslinje, er, at vi simpelt hen er nødt til snart at få en afklaring på, hvornår det her ligger klar, og det synes jeg sådan set mangler lidt. For nu blev det her afvist med en begrundelse om manglende finansiering, men det, der faktisk står ret konkret under økonomidelen i det her beslutningsforslag, er, at regeringen kan indkalde til forhandlinger, og jeg og Dansk Folkeparti mener i hvert fald helt oprigtigt, at det her område er sindssygt vigtigt, så vi kommer meget gerne til forhandlinger, og vi vil også meget gerne bidrage til at finde noget finansiering, så vi netop sikrer den her ligestilling. Men hvornår? Det skal ske nu – det haster altså.

Kl. 18:22

Fjerde næstformand (Karina Adsbøl):

Ordføreren.

Kl. 18:22

Trine Bramsen (S):

Ministeren har som sagt redegjort for, hvornår hun har tænkt sig at indkalde til forhandlinger, og det må være ministeren, der beslutter det. Men det, jeg synes er helt afgørende, og som jo ikke handler om krisecentertilbuddene, er, at vi får brudt igennem det her vakuum, som der er i forhold til rent faktisk at søge hjælpen.

Vi ved fra forskningen – og det var det, jeg var ved at sige før – at jo tidligere man sætter ind, jo mindre risiko er der jo også for, at volden udvikler sig i en sådan grad, at man skal ende på krisecenter. Og der er det altså et kæmpe spektrum, jeg faktisk mener at vi har svigtet i forhold til her i Folketinget. Vi har svigtet, fordi vi ikke har givet gode nok tilbud til at bryde voldsspiralen, før man står og har brug for den hjælp, der tilbydes.

Kl. 18:22

Fjerde næstformand (Karina Adsbøl):

Så er det hr. Kim Edberg Andersen, Nye Borgerlige.

Kl. 18:22

Kim Edberg Andersen (NB):

Tak for det. Tak for en god tale, og det er også alle de rigtige ord, der bliver sagt, men der er bare alt for lidt handling. Det her forslag blev fremsat i 2019, 2021 – og nu igen i 2023 – og det er næsten ord for ord den samme forklaring, jeg får på det. Jeg er enig med ordføreren i, at vi skal gå tidligt ind, for der er ikke nogen, der skal på krisecenter.

Problemstillingen for mig er, at mænd ikke har den ret til ligestilling – det er det, der er problemet. Al det andet kan vi tale stolpe op og ned om, men virkeligheden er, at vi har en lov, som kun gælder for kvinder. Og jeg hører jer stå og forsvare, at det skal den blive ved med, og så kan vi snakke om det igen i 2025, 2027, 2029, for det er de samme ord, jeg hører hver gang.

Det, der er vigtigt for mig, er, at mænd – og især mænd, der tager deres børn med – får en ret, simpelt hen en ret til at kunne tage ungerne under armen og komme ud af et voldeligt forhold og have en mulighed for og et krav på at få noget hjælp. Det er det, der piner mig, og det er det, der gør ondt på mig de ikke har.

Kl. 18:24

Fjerde næstformand (Karina Adsbøl):

Ordføreren.

Kl. 18:24

Trine Bramsen (S):

Jeg har mødt de mænd, som det handler om. Jeg har talt med dem, jeg har lyttet til de udfordringer, der er, og jeg er fuldstændig enig i intentionen om, at vi skal give en større retssikkerhed, når det handler om vold. Jeg tror dog ikke, at løsningen er det, der står i forslaget her, altså netop at give det samme retskrav, som gælder for kvinder, for så mister vi det, der er det kønnede blik for volden.

Til gengæld synes jeg, at det rigtige vil være at lave en særlig paragraf, et særligt tilbud til mændene, sådan at vi undgår, at vi pludselig står med nogle tilbud, der er udvandede, eller vi ikke har det statistiske grundlag, eksempelvis, som gør, at vi kan lave de rigtige tilbud. Det er derfor, jeg faktisk mener, at det er rigtigt, når ministeren siger, at det her kræver et arbejde, og at det arbejde skal begynde nu.

Kl. 18:24

Fjerde næstformand (Karina Adsbøl):

Hr. Kim Edberg Andersen.

Kl. 18:24

Kim Edberg Andersen (NB):

Det er nok dér, vi adskiller os, nemlig ved det kønnede blik for vold – fordi vold er vold. Altså, om det er en mand, der udøver volden, eller om det er en kvinde, der udøver volden, så er vold vold, og et offer er et offer uanset køn. Vi er enige om, at der er voldstyper, hvor mænd er langt overrepræsenteret, og hvor kvinder er langt overrepræsenteret som ofre, men virkeligheden er, at hvis du er udsat for vold, er det fuldstændig ligegyldigt med et kønnet blik. I forhold til det her vil jeg så også sige, at vi i 2019, 2021 og 2023 hver eneste gang fra Nye Borgerliges side har sagt: Indkald til forhandlinger, så finder vi finansiering.

Kl. 18:25

Fjerde næstformand (Karina Adsbøl):

Ordføreren.

Kl. 18:25

Trine Bramsen (S):

Det modsiges jo så bare af erfaringerne rundtom på krisecentrene og af forskningen, der netop siger, at der er et kønsperspektiv. Det er jo baggrunden for, at der er lås på dørene i kvindekrisecentre, hegn udenom, og at der er særlig behov for overvågning; det er der ikke på mandekrisecentrene. Jeg har selv besøgt nogle af dem, og der kan man i højere grad gå lige ind ad døren, og det er jo netop, fordi kønnet spiller en rolle, når vi taler om vold. Derfor må intentionen være, at der er de rigtige tilbud til dem, som det handler om, og ikke, at vi putter alle ned i det samme tilbud, for så mister vi det, der er det afgørende for at kunne give den gode hjælp.

Kl. 18:26

Fjerde næstformand (Karina Adsbøl):

Tak. Så er det fru Susie Jessen, Danmarksdemokraterne. Værsgo.

Kl. 18:26

Susie Jessen (DD):

Tak. Ordføreren snakker meget om, at det jo er den rigtige model, vi skal finde her, altså at vi skal finde en god og en ordentlig model, så vi også kan hjælpe mændene her. Men hvordan kan det være, det tager så lang tid? Altså, Socialdemokratiet har jo siddet på regeringsmagten siden 2019. Skal det virkelig tage så lang tid?

Kl. 18:26

Fjerde næstformand (Karina Adsbøl):

Ordføreren.

Kl. 18:26

Trine Bramsen (S):

Nu mener jeg faktisk, der er gjort ganske meget, når vi taler om partnervold. Og noget af det allervigtigste – allervigtigste – som er med i den handleplan, der kom på bordet i juni måned, og som jeg selv havde lejlighed til at præsentere, er det her med at få brudt tabuet. Og hvis vi ikke i højere grad får brudt tabuet, kan vi lave nok så mange tilbud herinde i Folketinget, men vi får aldrig sat ind der, hvor det er virkelig afgørende, at man ser, hvad det er, der foregår, og at man får hjælp til at tale om volden og når frem til de tilbud, der er behov for.

Så jeg mener ikke, det er rigtigt, når spørgeren siger, at der ikke er gjort noget.

Kl. 18:27

Fjerde næstformand (Karina Adsbøl):

Fru Susie Jessen, Danmarksdemokraterne.

Kl. 18:27

Susie Jessen (DD):

Men ordføreren står jo lige nu selv og siger, at der skal en indsats til, og at der skal laves en plan for at kunne ligestille mænd og kvinder, når det gælder partnervold. Og det er jo ikke sket. Vi kan jo godt stå her alle sammen og være enige om, at det ikke er sket endnu.

Så mit spørgsmål er bare: Hvorfor har Socialdemokratiet ikke medvirket til, at det her er sket, altså at der er en reel ligestilling, når det gælder lige præcis partnervold? Vi kan se i Politiken fra i søndags, at antallet af voldsofre, der er mænd, stiger. Der er et kæmpe problem her. Altså, I har siddet med magten siden 2019, så hvorfor er der ikke sket noget?

Kl. 18:27

Fjerde næstformand (Karina Adsbøl):

Ordføreren.

Kl. 18:27

Trine Bramsen (S):

Hvorfor var der 12 kvinder, der blev dræbt sidste år af deres partnere? Hvorfor var der også 12 kvinder, der blev dræbt forrige år? Og hvis vi går 10 år tilbage, var der også 12 kvinder, der blev dræbt. Det her er en kompleks problemstilling. Der er forhold, der skal forbedres for kvinder, og jeg tror også, at vi kommer til at skulle præsentere en ny handleplan om få år. Jeg tror også, at vi kommer til at skulle præsentere en om 5 år og om 10 år, for det her er noget, vi ikke bare kan trylle væk.

Men at vi løbende skal forbedre tilbuddene, bryde tabuet, forbedre hjælpen, også til udøverne, er jo ikke det samme, som at vi skal gøre det til en kamp mellem køn. Det er en kamp mod volden.

Kl. 18:28

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er fru Linea Søgaard-Lidell fra Venstre. Værsgo.

Kl. 18:28

(Ordfører)

Linea Søgaard-Lidell (V):

Tak for ordet. Der er i de seneste år kommet meget mere opmærksomhed omkring partnervold og partnerdrab, og det er virkelig vigtigt, fordi det er et alt for stort problem. Alt mange danskere udsættes for partnervold hvert år. Heldigvis er der også taget politisk handling med den forøgede opmærksomhed. Senest er der som en del af aftalen for SSA-reserven for 2023-2026 blevet afsat midler til en række initiativer i »Handlingsplan mod partnervold og partnerdrab«, og det er gode tiltag, som kommer til at gavne både mandlige og kvindelige ofre for partnervold.

Handlingsplanen er et stort skridt i den rigtige retning, men vi er selvfølgelig ikke i mål, og af den grund vil jeg også gerne takke forslagsstillerne for at sætte fokus på ligestilling af ofre for partnervold. I Venstre mener vi selvfølgelig, at mænd og kvinder skal have lige muligheder for hjælp, hvis de udsættes for vold i nære relationer. Men vi har nogle betænkeligheder ved det her forslag, som gør, at vi ikke kan støtte beslutningsforslaget. På voldsområdet må vi bare erkende, at der er kønsmæssige forskelle, og derfor er det heller ikke nødvendigvis den præcis samme type hjælp eller helt ens tilbud, som mænd og kvinder har behov for. Samtidig finder forslagsstillerne ikke nogen ny finansiering, men peger på, at de midler, der allerede i dag gives til krisecentre for kvinder, bruges, men for mig er det bare ikke en særlig holdbar løsning, fordi resultatet af i højere grad at hjælpe mandlige ofre, ikke må være, at vi hjælper færre kvindelige ofre, eller at kvindelige ofre oplever mindre hjælp, end de har i dag, og det tror jeg sådan set heller ikke der er nogen der har et ønske om.

Der er flere initiativer i gang. Vi har hørt nogle af dem nævnt, og vi skal bruge erfaringerne fra dem og også fra handlingsplanen til at se, hvordan vi bedst kan hjælpe ofre for partnervold, både de mandlige og de kvindelige ofre. Alle, der udsættes for partnervold, skal have den rette hjælp, og derfor er jeg også rigtig tilfreds med, at ligestillingsministeren understreger, at regeringen er i arbejdstøjet.

Kl. 18:31

Fjerde næstformand (Karina Adsbøl):

Tak til ordføreren. Der er nogle korte bemærkninger, og den første er til hr. Kim Edberg Andersen fra Nye Borgerlige. Værsgo.

Kl. 18:31

Kim Edberg Andersen (NB):

Hvad med børnene? Dem diskriminerer vi jo her, altså børnene, hvis far bliver udsat for at være i et voldeligt forhold og er mand nok til at tage dem med; de har ingen af de rettigheder. Så hvordan forklarer Venstre det? Man er villig til ikke at diskriminere mænd og kvinder – det har jeg forstået – men hvad har børnene gjort? Altså, hvorfor er det, de ikke skal kunne tilbydes den hjælp så? Det skal vi jo heller ikke se på, for det har I vidst siden 2019, hvor forslaget var der sidst.

I forhold til finansieringen står der faktisk deri, at vi ligestiller vold bare. Og derfor ligestiller vi selvfølgelig med de penge, vi bruger i forhold til vold, og skal vi finde flere penge, fordi vi så finder ud af, at det kommer til at kræve flere penge, så har vi sagt, at så er vi også villige til at kigge på det. Men vi ligestiller jo bare vold mellem partnere.

Kl. 18:32

Fjerde næstformand (Karina Adsbøl):

Ordføreren.

Kl. 18:32

Linea Søgaard-Lidell (V):

Det skal tages ekstremt alvorligt, når børn oplever vold i hjemmet og vold i de nære relationer. Og det ved jeg der jo også er fokus på ude i kommunerne, og der er også en skærpet tilsynspligt omkring det her.

Jeg må også bare understrege, at vi skal finde den rette løsning. Altså, alle har jo en intention om, eller jeg hører i hvert fald, at der er en intention om, at vi skal finde den rette løsning, så mandlige ofre for partnervold også får den rette hjælp, og det gælder selvfølgelig også deres børn. Så jeg glæder mig til de fremtidige drøftelser om det.

Kl. 18:32

Fjerde næstformand (Karina Adsbøl):

Hr. Kim Edberg Andersen, værsgo.

Kl. 18:32

Kim Edberg Andersen (NB):

Jeg er bare ked af at sige, at det ikke er det, jeg hører. Jeg hører, at vi får den her retorik med, at mænd slår kvinder ihjel, og at derfor skal mænd ikke have hjælp nu – for vi har et mere presserende problem. Jeg er enig: Mænd har slået kvinder ihjel. Men det skal da ikke ligge alle andre mænd til last, sådan at de så ikke kan få hjælp, fordi der har været 12 ofre for tosser. Og det synes jeg det gør.

Altså, vi bliver nødt til at sige: Mænd og mænds børn skal ligestilles, og så er I enten for eller imod. Den er ikke ret meget længere, og jeg kan forstå, at man åbenbart er imod.

Kl. 18:33

Fjerde næstformand (Karina Adsbøl):

Ordføreren.

Kl. 18:33

Linea Søgaard-Lidell (V):

Det, som vi hører – og det er også det, som Institut for Menneskerettigheder slog fast – er jo, at der er forskel på de situationer, som mandlige og kvindelige voldsofre er i. Og jeg synes, det er seriøst, at det er det, vi forholder os til, og så skal vi finde det tilbud, som passer.

Kl. 18:33

Fjerde næstformand (Karina Adsbøl):

Den næste er fru Mette Thiesen fra Dansk Folkeparti. Værsgo.

Kl. 18:33

Mette Thiesen (DF):

De sidste to gange, det her forslag er blevet fremsat, har Venstre stemt for. Det, der står i det her beslutningsforslag, er ikke anderledes end det, der har stået tidligere. Der står sådan set også bare, at man skal indkalde til forhandlinger for at finde en løsning på det. Hvorfor har Venstre ændret holdning til det her spørgsmål?

Kl. 18:34

Fjerde næstformand (Karina Adsbøl):

Ordføreren.

Kl. 18:34

Linea Søgaard-Lidell (V):

Jeg mener ikke, at Venstre har ændret holdning til, at mænd og kvinder skal ligestilles, når det kommer til det her område – når det kommer til ofre for partnervold. Men vi skal finde det rette tilbud, og det er ikke nødvendigvis, at man skal have præcis ens tilbud, sådan som forslagsstillerne lægger op til. Jeg er rigtig glad for, at vi har en minister, som siger, at hun er i arbejdstøjet, og at hun taler med de centrale aktører på området i forhold til at finde præcis det tilbud, som der skal til for at hjælpe de mandlige ofre for partnervold.

Kl. 18:34

Fjerde næstformand (Karina Adsbøl):

Fru Mette Thiesen.

Kl. 18:34

Mette Thiesen (DF):

Så tror jeg simpelt hen ikke, at ordføreren har forstået forslaget. Det er selvfølgelig også fair nok, hvis man ikke har det, men der står ret tydeligt i § 109 alle de ting, som kvinder har ret til, når de bliver udsat for vold, og der står faktisk også i stk. 7, at der skal være rådgivning og forberedelse baseret på bolig, økonomi, arbejdsmarked, skole, dagtilbud – alle de her forskellige ting – sådan at man netop målretter det til den enkelte. Så hvorfor har Venstre ændret holdning til det her?

Kl. 18:35

Fjerde næstformand (Karina Adsbøl):

Ordføreren.

Kl. 18:35

Linea Søgaard-Lidell (V):

Jeg synes, vi skal finde det rette tilbud til de mandlige ofre, og ikke udhule det tilbud, som der lige nu er til kvindelige ofre. Jeg bemærker, at der jo er et ønske i salen og i debatten om, at vi skal finde en løsning, så vi kan give lige muligheder for hjælp til mandlige og kvindelige ofre for partnervold, og det håber jeg så også vi lykkes med.

Kl. 18:35

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er fru Rosa Eriksen fra Moderaterne. Værsgo.

Kl. 18:36

(Ordfører)

Rosa Eriksen (M):

Tak for ordet. Så blev det min første gang på talerstolen. Jeg har set frem til det med glæde og spænding og sommerfugle i maven hele dagen. Jeg havde aldrig forestillet mig, at jeg skulle stå her netop i dag. Jeg er en af de børn, der har set et krisecenter indefra, så det betyder naturligvis meget for mig. Men allerallervigtigst i den her debat betyder det hele verden for de voksne og børn, som det går ud over. Derfor skal vi selvfølgelig have en målrettet indsats for de her mennesker, så de kan komme ud af volden og blive hele mennesker. Vold er uacceptabelt og ødelæggende, uanset hvem der udfører den. Det er også uacceptabelt, at børn skal overvære det. Vi skal bryde de her onde cirkler af vold og trusler, så børnene ikke adopterer den adfærd.

En undersøgelse fra Det Nationale Forsknings- og Analysecenter for Velfærd, VIVE, viser, at ca. 42.000  kvinder og 43.000 mænd årligt udsættes for fysisk, psykisk, seksuel og/eller økonomisk vold af nuværende eller tidligere partnere. Det er selvsagt alt for mange. Det skal nedbringes.

Forslagsstillerne ønsker, at mænd får et retskrav på midlertidigt ophold i boformer efter serviceloven, når de har været udsat for vold eller trusler om vold i nære relationer. Vi i Moderaterne er enige med forslagsstillerne i, at vi som samfund skal tage denne problemstilling meget alvorligt, og at mænd udsat for vold skal have den rette hjælp og støtte. Moderaterne ønsker altså at styrke indsatsen for voldsramte. Vi skal have en god og høj kvalitet i vores tilbud, og derfor skal vi have alle de nødvendige aktører, der har den gode, gennemarbejdede viden, til at byde ind. Det skal gøres ordentligt, og det skal gøres helhedsorienteret. Derfor skal vi drøfte det i forbindelse med handlingsplanen mod partnervold og partnerdrab.

På den baggrund kan Moderaterne ikke støtte op om forslaget.

Kl. 18:38

Fjerde næstformand (Karina Adsbøl):

Tak til ordføreren. Der er en kort bemærkning til hr. Kim Edberg Andersen, Nye Borgerlige. Værsgo.

Kl. 18:38

Kim Edberg Andersen (NB):

Tak til ordføreren. Ved den sidste ordfører glemte jeg, at det var den første tale, så jeg var lige ovre og undskylde, at jeg gik lidt hårdt til den. Det har jeg ikke tænkt mig at gøre over for den her ordfører på samme måde, selv om jeg selvfølgelig er uenig, i forhold til at man ikke vil støtte forslaget. Vil ordføreren bare lige bekræfte de tal, hun selv nævnte nu her, nemlig at det faktisk er flere mænd end kvinder, der bliver udsat for vold? Du sagde, at tallet for kvinder var 42.000 og 43.000 for mænd, som jeg hørte det. Det vil sige, at graden af vold skal vi definere. Sådan hørte jeg det i hvert fald. Så skal du ikke bekræfte det. Men graden af vold skal selvfølgelig ikke begrænse, at mænd og mænds børn ikke får den her rettighed. Så vil ordføreren fortælle mig, hvorfor § 109 ikke egner sig til mænd, men åbenbart egner sig til kvinder?

Kl. 18:39

Fjerde næstformand (Karina Adsbøl):

Ordføreren.

Kl. 18:39

Rosa Eriksen (M):

Det kan have været nervøsitet. Tallene er 82.000 kvinder og cirka 43.000 mænd. Jeg ved ikke, om § 109 som sådan er god nok nu, men det er jo det, vi skal finde ud af. Vi bliver jo nødt til at undersøge det her emne til bunds for at lave netop den rette kvalitetssikrede indsats. Det her går jo i arv i familier, og det er mønstre, der bliver ved. Så det er enormt vigtigt, at voldsofrene, om det er mænd eller kvinder, ydes en indsats, så de kan komme videre i deres liv og leve det liv, de gerne vil. Det er det, det her handler om. Det handler ikke om en debat mellem os, men det handler om, at vi skal gøre det rigtigt nu, og det står jeg på mål for.

Kl. 18:40

Fjerde næstformand (Karina Adsbøl):

Så er det hr. Kim Edberg Andersen for den anden korte bemærkning.

Kl. 18:40

Kim Edberg Andersen (NB):

Men hvis § 109 ikke fungerer, kan jeg ikke forstå, at alle de her partier ikke allerede har indsat en ny paragraf. Vores beslutningsforslag går ud på en meget, meget simpel ting, nemlig at man får ligestilling mellem mænd og kvinder. Det er det nemmeste i verden. Vi har set, hvor hurtigt et lovforslag kan presses igennem Folketinget, hvis man virkelig vil, og vi skal bare fjerne et ord, så det kan ikke være det helt store, der skal til. Vi beder bare om at få et svar fra Moderaterne på, om det skal defineres som kvinder, eller om vi rent faktisk og rent teknisk kunne udskifte det med ordet ofre.

Kl. 18:40

Fjerde næstformand (Karina Adsbøl):

Ordføreren.

Kl. 18:40

Rosa Eriksen (M):

Nu siger hr. Kim Edberg Andersen, at det handler om et enkelt ord. Det gør det jo heldigvis ikke. Det er jo kun herinde i den her sal, at det handler om ord. Det handler om mennesker, det handler om, at der er flere og flere mænd, der bliver udsat for vold eller i hvert fald tilkendegiver, at de bliver udsat for vold. Så hvis vi herinde, når vi laver en lov, er blinde for, at vi ikke har afsat de rette midler til at hjælpe, når vi har iværksat den, så synes jeg faktisk, at vi er uansvarlige. Vi har lige i SSA-reserven afsat historisk mange penge til handlingsplanen for partnervold og partnerdrab, så jeg synes faktisk, at vi gør rigtig meget.

Kl. 18:41

Fjerde næstformand (Karina Adsbøl):

Så siger vi tak til ordføreren. Der er ikke flere korte bemærkninger. Den næste ordfører er fru Astrid Carøe fra Socialistisk Folkeparti. Værsgo.

Kl. 18:41

(Ordfører)

Astrid Carøe (SF):

Tak for det. Jeg vil gerne starte med at takke Nye Borgerlige for at fremsætte det her beslutningsforslag. Det har et enormt vigtigt fokus, og der er efter min opfattelse kommet mere og mere fokus på mænd, der udsættes for vold, hen over de senere år. Jeg er meget enig i, at vi bør skærpe det fokus og have fokus på, hvordan vi hjælper mandlige voldsofre. Her er det bare helt skævt, at mænd ikke har ret til psykologhjælp, hvis de kommer på krisecenter i § 110-regi, og heller ikke har ret til at tage deres børn med.

Faktisk er jeg så enig i Nye Borgerliges forslag om, at vi skal finde muligheder for, at mænd også kan få hjælp, hvis de udsættes for vold, at SF allerede har været med til at fremsætte et beslutningsforslag i sidste samling – beslutningsforslag nr. 204 – som netop handlede om, at mænd også skulle inkluderes i § 109. Det var en lidt anden model, hvor man ville have en § 109 a, hvor mænd var inkluderet. Men intentionen var den samme. Og så burde det jo være fuldstændig lige til; men så simpelt er det altså ikke, selv om jeg godt kan høre, at der er flere ordførere her i dag, der forsøger at gøre det enormt simpelt.

Først og fremmest er der noget med formuleringen. Hvis man bare kønsneutraliserer § 109 fuldstændig, risikerer vi, at der vil være krisecentre, hvor der både kommer mænd og kvinder, der har været udsat for vold. Og det er, siger alle eksperter, ikke gavnligt, hverken for kvindelige voldsofre eller for mandlige voldsofre, fordi de har et traume – nogle har måske ptsd og alt mulig andet, som gør, at der er behov for at være i kønsopdelte miljøer i en periode af deres liv. Derfor er det vigtigt, at det er adskilte krisecentre, og det er sådan set også vigtigt, at det er adskilte lokationer. Det er en af de ting, jeg mener er enorm vigtig, når – og jeg siger »når« – vi skal lave § 109 om, for det mener jeg vi skal, så vi også får mænd med.

Derfor mener jeg, at ministeren burde sætte hverdagens eksperter på området ned for at finde ud af, hvad løsningen så er. Hvordan sikrer vi, at vi får lavet en formulering, som alle kan se sig selv i, og som ikke gør, at der pludselig kan være både mænd og kvinder på krisecentre, men at mænd også bliver inkluderet på lige fod med kvinder?

Så er der finansieringen. I SF vil vi ikke acceptere, at man skærer ned på eksisterende tilbud – faktisk står der, man kan dele finansieringen lige, i det her beslutningsforslag, og det er vi meget, meget uenige i. Derfor håber jeg også, at man kan finde en løsning på finansieringen.

Jeg synes faktisk, at det lyder, som om der i hvert fald er en fælles forståelse af, at vi skal i en retning, hvor vi får inkluderet mænd i § 109. Derfor håber jeg, at vi i udvalget kan arbejde på måske at lave en beretning eller et eller andet, som forpligter regeringen på at indkalde til forhandlinger og samle parterne. Hvis det ikke kan lade sig gøre og det ikke er noget, som forslagsstillerne ønsker, så vil vi i SF i hvert fald stille et ændringsforslag til det her beslutningsforslag, hvor vi skriver ind, at parterne skal involveres i, hvordan paragraffen skal formuleres, og hvor vi streger det her med, at finansieringen skal tages fra eksisterende tilbud, så at ministeren i stedet kan indkalde Folketingets partier til at finde ny finansiering.

Jeg glæder mig rigtig meget til udvalgsbehandlingen, og jeg håber, at vi nu kan nå i mål med, at mænd også bliver inkluderet i § 109.

Kl. 18:45

Fjerde næstformand (Karina Adsbøl):

Tak til ordføreren. Der er en kort bemærkning til hr. Kim Edberg Andersen, Nye Borgerlige. Værsgo.

Kl. 18:45

Kim Edberg Andersen (NB):

Tak for det. Jeg var klar over, at SF tidligere var nået i hvert fald lidt af vejen i mål i forhold til det, som jeg ønsker, som er ligestilling.

I forhold til finansiering står der faktisk i forslaget, at såfremt det ikke kan accepteres, at vi deler puljen, som er der nu, og som sikkert er meget nødvendig nu, så skal vi indkaldes til forhandlinger og finde yderligere finansiering. For intentionen med det her er ikke at gøre det ringere for de kvinder, der har brug for hjælp.

Men jeg bliver også nødt til at anholde det, at kvinder og mænd skal være på forskellige krisecentre: Det kan ikke være en undskyldning for, at mænd ikke har en ret, altså et lovkrav på at kunne komme på et krisecenter. Selvfølgelig skal de være forskellige steder, lokationerne skal være forskellige, og selvfølgelig har jeg fuld forståelse for, at nogle kvinder, der har været udsat for vold fra mænd, ikke har lyst til, at der kommer en som mig på 100 kg rendende op og ned ad gangene. Selvfølgelig har jeg forståelse for det. Men det ændrer bare ikke på, at så længe vi bliver ved med at fastholde, at vi i § 109 har lavet en lov kun for kvinder, så er det ikke ligestilling.

Kl. 18:46

Fjerde næstformand (Karina Adsbøl):

Ordføreren.

Kl. 18:46

Astrid Carøe (SF):

Jeg tror bare, jeg gerne vil understrege, at det jo ikke er en undskyldning for, at mændene ikke er med. Det er en begrundelse for, at vi ikke kan støtte det her beslutningsforslag fra Nye Borgerlige, og at vi har lavet vores egen formulering.

Jeg synes faktisk, at den her korrespondance mellem mig selv og spørgeren meget fint viser, hvorfor det er, vi skal have parterne til at sætte sig ned og finde en løsning på den her formulering en gang for alle. For Nye Borgerlige brød sig ikke om SF og Enhedslistens formulering; vi bryder os ikke om Nye Borgerliges formulering. Lad os få hverdagens eksperter til at sætte sig ned sammen og finde ud af en formulering, som både sikrer kvinders retssikkerhed og mænds retssikkerhed, når de er udsat for vold.

Kl. 18:46

Fjerde næstformand (Karina Adsbøl):

Hr. Kim Edberg Andersen, Nye Borgerlige. Værsgo.

Kl. 18:46

Kim Edberg Andersen (NB):

Nu er Nye Borgerliges forslag jo ikke nyt, i og med at det er blevet fremsat i 2019, 2021 og nu 2023. Så man kan sige, at hvis der var den her brede velvilje med mere end 90 mennesker herinde, der ønskede at løse det her, så var det jo kommet igennem. Det er det, der er min problemstilling. Det, der er min primære problemstilling, er, at det her er uretfærdigt over for mænd; det er diskriminerende, det er ikke ligestilling. Hvis man ville andet end at snakke om det her, havde man løst det. Vi kan se, at Venstre nu har ændret holdning til det. Det viser jo bare, at lige så snart man kommer i ministerstolen, så er det åbenbart ikke ligestilling, man går ind for.

Det var bare en kommentar. Der var egentlig ikke noget spørgsmål.

Kl. 18:47

Fjerde næstformand (Karina Adsbøl):

Ordføreren.

Kl. 18:47

Astrid Carøe (SF):

Tak for det. Ja, Nye Borgerlige har fremsat det i 2019, 2021 og nu i 2023. Men jeg tror altså også, som jeg sagde i min tale, at der har været en udvikling. Der er meget mere fokus på det her nu. Jeg hører faktisk en bred velvillighed over for det her, også ude i sektoren blandt dem, der arbejder med partnervold. Så der er altså sket noget, og som sagt fremsatte vi også selv et beslutningsforslag i 2021.

Jeg synes bare, det er enormt vigtigt, at de sætter sig ned og finder en løsning en gang for alle på det her spørgsmål. Og hvis spørgeren er interesseret i, at vi får reel handling på det her område, så lad os lave en beretning i udvalget eller et ændringsforslag, sådan at flere kan være med, for ellers handler det jo bare om, hvem der stemmer rødt og grønt i salen, og ikke om konkret forandring.

Kl. 18:48

Fjerde næstformand (Karina Adsbøl):

Tak. Så er det fru Rosa Lund, Enhedslisten.

Kl. 18:48

Rosa Lund (EL):

Tak, og tak til fru Astrid Carøe for talen. Jeg vil egentlig bare give min opbakning til det ændringsforslag, som det bliver proklameret her fra talerstolen at man vil stille. Det vil vi i hvert fald meget gerne være med til at stille i Enhedslisten. For jeg synes, at ordføreren i sit sidste indlæg her kommer ind på noget meget vigtigt, nemlig at vi alle sammen er interesserede i at løse det her problem. Det er fint nok, at så kan vi tage det her forslag til afstemning, og så kan vi tage billeder af, at nogle stemte for og nogle stemte imod, men det bliver der ikke løst nogen problemer af, og det bliver mænds retssikkerhed ikke styrket af. Så lad os prøve at finde ud af, hvordan vi rent faktisk løser det her, og der synes jeg bare, at SF kommer med et virkelig godt løsningsforslag. Det må jeg bare sige.

Kl. 18:49

Fjerde næstformand (Karina Adsbøl):

Ordføreren.

Kl. 18:49

Astrid Carøe (SF):

Tusind tak til spørgeren. Jeg vil sige, at vi jo allerede har snakket sammen om, at vi kan stille det her ændringsforslag sammen. Hvis der er flere partier, der vil være med, skal de være meget velkomne. Jeg er reelt interesseret i, at vi løser det her problem. Det hører jeg også ministeren siger hun er. Så lad os da få det løst i stedet for at lade det handle om, hvem der stemmer rødt og grønt her i salen.

Kl. 18:49

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er fru Susie Jessen fra Danmarksdemokraterne. Værsgo.

Kl. 18:49

(Ordfører)

Susie Jessen (DD):

Hun står på sengekanten og kigger ned på Søren, der ligger på gulvet. Han bløder fra ansigtet efter utallige spark, slag og bid. Hun hopper op og lander på Sørens brystkasse, som giver efter: tre brækkede ribben og en punkteret lunge. I starten er det kun råb, skrig og smækkede døre, men det udvikler sig med tiden til fysisk vold mod ham, og den bliver værre og værre. Dagen efter undskylder hun altid, og Søren tilgiver hende hver gang. »Jeg kunne selvfølgelig ikke lide hendes voldelige side, men når hun nu var ædru, var hun altså en virkelig sød pige.« Til sidst bliver det dog for meget, og Søren prøver at flygte.

Historien her blev fortalt til fotojournalist Andreas Haubjerg, som stod bag en fotoserie, der hed »En rigtig mand« og handlede om vold mod mænd. Det var sådan en udstilling, der var på det der museum, der hedder KØN.

Vold gør ondt i hele kroppen. Psykisk vold gør ondt indeni. Og det rammer mænd, næsten lige så meget som det rammer kvinder. Uanset om man er en mand eller en kvinde, gør vold ondt, og man skal have hjælp bagefter. Man skal gribes af samfundet, og det bliver mænd ikke i dag. Vi har talt om det her i Folketinget i årevis – eller I har, jeg er nyvalgt. Hvert år flygter 400 mænd til et krisecenter eller et herberg for at slippe væk fra den vold, de oplever i hjemmet. Det er tal fra 2022. Men hvor kvinder i dag får krisecenterhjælp, psykologhjælp og hjælp til børnene, der flytter med, så er hjælpen til mænd slet ikke på samme niveau.

Jeg er som ligestillingsordfører meget glad for det forslag, som Nye Borgerlige fremsætter i dag. For det er ikke nok med den midlertidige forsøgsordning over en 2-årig periode, der er sat i gang, og der skal snart ske en ændring. For som sagt: Folk har kæmpet for det her i årevis, og der er blevet snakket rigtig, rigtig meget. Mænd skal ligestilles med kvinder, når det gælder hjælp efter partnervold, for det er diskriminerende, at man ved noget så alvorligt som vold ikke kan få den samme hjælp, kun fordi man har det forkerte køn. Tænk, hvis det havde været omvendt. Den situation ville slet ikke forekomme.

Det vil undre mig, hvis partier her, som har ligestilling som en mærkesag, som en reel dagsorden, ikke bakker op om det her beslutningsforslag, for det er helt ligetil. Det er ganske simpelt: Et offer er et offer, og det er, uanset om man er en mand eller en kvinde. Derfor bakker vi i Danmarksdemokraterne selvfølgelig op om beslutningsforslaget.

Kl. 18:52

Fjerde næstformand (Karina Adsbøl):

Tak til ordføreren. Der er en kort bemærkning til fru Trine Bramsen, Socialdemokratiet. Værsgo.

Kl. 18:52

Trine Bramsen (S):

Ordføreren siger, at det er ganske simpelt, men det er det jo ikke, for der er ikke finansiering bag det her forslag. Så hvis vi trykker på de grønne knapper, vil det jo betyde, at pengene skal komme fra kvindekrisecentrene – altså fra kvinder, der reelt er truet, som risikerer at blive dræbt af deres mænd, og som ikke kan få det samme tilbud, som de får i dag. Det er jo det, det vil betyde, hvis vi trykker på de grønne knapper. Så mener ordføreren, at det er reelt og ganske simpelt at vedtage et forslag her i Folketinget, som ikke er finansieret?

Kl. 18:52

Fjerde næstformand (Karina Adsbøl):

Ordføreren.

Kl. 18:52

Susie Jessen (DD):

Der står også i beslutningsforslaget, at man kan sætte sig sammen og finde en finansiering. Jeg ved ikke, om spørgeren lyttede til starten af min ordførertale, der rent faktisk handlede om en mand, der havde fået brækket nogle ribben. Det er en rigtig historie. Altså, spørgeren får det til at lyde, som om vold mod mænd ikke betyder noget – at det måske bare er en kvinde, som lige siger et par grimme ord til sin mand en gang imellem. Sådan er det altså ikke. Vold mod mænd er alvorligt, og det synes jeg også spørgeren skulle tage og lytte til.

Kl. 18:53

Fjerde næstformand (Karina Adsbøl):

Spørgeren.

Kl. 18:53

Trine Bramsen (S):

Jeg har ikke hørt en eneste i den her sal i dag, der har negligeret vold mod mænd – ikke én eneste. Men når vi vedtager noget her i Folketingssalen, bliver vi jo nødt til at sikre, at der er finansiering bag. Og i det her tilfælde betyder det jo, at der er kvindekrisecentre, der skal lukke eller forringe deres tilbud, hvis ikke vi sikrer, at der er en finansiering. Så jeg spørger bare igen: Mener ordføreren, at det er simpelt at trykke på de grønne knapper – selv om man synes, at intentionen er i orden, og alle gerne vil det samme – når der ikke er finansiering bag?

Kl. 18:53

Fjerde næstformand (Karina Adsbøl):

Ordføreren.

Kl. 18:53

Susie Jessen (DD):

Danmarksdemokraterne stemmer for det her forslag, fordi det er vigtigt, at der sker noget på det her område. Socialdemokratiet har siddet ved magten siden 2019 og snakket om, at der skal ske noget – der skal ske noget, vi skal kigge på det. Der er ikke sket noget som helst. Så jeg tror, det er ved at være på tide, at der rent faktisk sker noget, og at mænd bliver ligestillet med kvinder, når det gælder partnervold. Og længere er den ikke.

Kl. 18:54

Fjerde næstformand (Karina Adsbøl):

Så er det hr. Kim Edberg Andersen fra Nye Borgerlige. Værsgo.

Kl. 18:54

Kim Edberg Andersen (NB):

Nu kunne jeg høre Socialdemokraternes ordfører tale om, om der var nogen, der havde negligeret vold mod mænd, og hvis jeg har hørt en negligere vold mod mænd, må det være Socialdemokraternes ordfører, for det er jo alvorlig vold, som driver mænd til at have behov for et krisecenter. Det er den samme type vold, som driver kvinder til et krisecenter, og som driver mænd til et krisecenter, for vold er vold. Og jeg er glad for, at ordførerens parti vælger at se på det, ligesom jeg gør, nemlig at det her er et spørgsmål om at hjælpe ofre og ikke så meget andet, og så er jeg enig med ordføreren i, at såfremt man ønsker at sætte sig ned og finansiere det her, finder vi ret hurtigt de penge, der skal til, er jeg sikker på.

Kl. 18:55

Fjerde næstformand (Karina Adsbøl):

Ordføreren.

Kl. 18:55

Susie Jessen (DD):

Tak for det. Vi i Danmarksdemokraterne er også meget interesseret i at sætte os ned med regeringen eventuelt og finde en finansiering, så vi kan sikre den samme gode hjælp til kvinder og mænd hele vejen rundt. Jeg er fuldstændig enig med hr. Kim Edberg Andersen i, at det er meget alvorligt. Altså, psykisk vold er faktisk også ekstremt alvorligt. Det kan nedbryde rigtig mange mennesker. Det kan også tit handle om en kamp om børn, altså hvor man kan blive nedbrudt, og det tror jeg måske er noget af det allerværste, som kan ramme psykisk. Det er at blive truet med, at man kan få taget sine børn fra sig, og at blive truet og chikaneret med det i årevis.

Kl. 18:55

Fjerde næstformand (Karina Adsbøl):

Er der en anden kort bemærkning? Nej. Så går vi videre til fru Astrid Carøe fra Socialistisk Folkeparti.

Kl. 18:55

Astrid Carøe (SF):

Tak for det. Jeg hører ordføreren sige, at nu vil man ikke vente mere, og derfor stemmer ordførerens parti for det her beslutningsforslag. Men hvad er svaret så på, ud over det med finansieringen, at rigtig mange eksperter siger, at løsningen ikke er at kønsneutralisere den her paragraf, men er at give den samme rettighed til mænd, sådan at vi ikke risikerer, at mænd og kvinder kommer ind på samme krisecenter, og sådan at vi også sikrer, at mænd får den hjælp, de har behov for, og ikke på den måde, som vi har hjulpet kvinder på i årevis på krisecentre, fordi det kan være forskellige behov, man har, forskellige terapiformer eller alt muligt, som er det, man kan sikre, hvis man holder krisecentrene adskilt? Det sikrer det her beslutningsforslag ikke, så jeg vil bare høre, hvad ordførerens kommentar er til det, når nu vi bare hu hej skal stemme det her igennem.

Kl. 18:56

Fjerde næstformand (Karina Adsbøl):

Ordføreren.

Kl. 18:56

Susie Jessen (DD):

Man kunne jo starte med nogle af de der forskelle, der rent faktisk er i dag. Altså, noget af det er jo, at kvinder kan blive indskrevet anonymt; det kan mænd ikke. Der er rådgivningsforpligtelse over for kvinder, der er indskrevet; det er der ikke over for mænd. Man kan jo egentlig bare gå ind at se på mange af de konkrete forskelle, der er på mænd og kvinder. Psykologbehandling er en anden ting, og jeg ved godt, der er noget midlertidigt i gang. Men det er bare nogle af de her ting, som man kan gå ind at kigge på og sige: Okay, det meste giver jo rigtig god mening, uanset hvilket køn man har. Så det kunne være en start. Og der vil jeg også bare sige, at prøv lige at høre, hvis det var, at vi kunne sætte os sammen her nu og finde en finansiering – det er jo også noget af det, Nye Borgerlige lægger op til i deres beslutningsforslag – så kunne vi komme rigtig, rigtig langt, men det sker jo ikke. Der bliver jo bare snakket.

Kl. 18:57

Fjerde næstformand (Karina Adsbøl):

Fru Astrid Carøe.

Kl. 18:57

Astrid Carøe (SF):

Jeg tror, at ordføreren misforstod mig, for alt det der er jo netop det, der er udfordringen ved, at mænd ikke er med i § 109. Vi skal sikre, at mænd får gratis psykologhjælp, når de er på krisecentrene, at de kan have deres børn med – alt det, som mænd ikke har ret til i dag, men som kvinder har. Det er mere det her med, at jeg er optaget af, at vi ikke forringer de tilbud, der er for kvinder i dag, og at vi sikrer nogle krisecentre for mænd, der er udsat for vold, på adskilte lokationer. Det gør det her beslutningsforslag ikke, og eksperter siger, at det kan være enormt skadeligt, både for mandlige voldsofre og kvindelige voldsofre, hvis de skal være på samme lokation. Så jeg vil vildt gerne, at vi sætter os ned og finder ud af det her. Måske kan jeg sende mit ændringsforslag forbi ordføreren, og så kan det være, at vi kan finde en eller anden fælles løsning, så vi ikke bare skal stå og slås her i salen hvert andet år.

Kl. 18:58

Fjerde næstformand (Karina Adsbøl):

Tak. Ordføreren.

Kl. 18:58

Susie Jessen (DD):

Tak. Jamen jeg vil meget gerne snakke med SF om det her også, men altså, i min verden er der bare ikke særlig stor forskel, synes jeg, på Søren, der får brækket sine ribben, og Sørine, som også får brækket sine ribben, og jeg synes, at i den her debat bliver det sådan negligeret meget, hvor omfattende volden også er mod mænd, og det synes jeg måske er lidt kønsstereotypt.

Kl. 18:58

Fjerde næstformand (Karina Adsbøl):

Tak. Så er det fru Rosa Lund fra Enhedslisten. Værsgo.

Kl. 18:58

Rosa Lund (EL):

Tak. Selvfølgelig er der ikke forskel, i forhold til hvilket køn man har, når man bliver udsat for vold. Selvfølgelig skal man have hjælp, når man bliver udsat for vold. Jeg tror, det, som jeg og andre her i salen prøver at sige omkring det her forslag, er, at med den her finansiering tager man jo penge fra kvindekrisecentrene. Det er der jo ikke nogen af os der er interesseret i. Det er i hvert fald ikke det, jeg hører, når jeg taler med ordførere og andre kolleger egentlig fra alle sider af salen. Det er der jo ikke nogen af os der er interesseret i. Så det, vi egentlig bare spørger om, er, om ikke vi skulle finde en løsning, hvor der er penge og rettigheder både til mænd og kvinder, der er voldsudsatte, for netop ikke at gøre det til en kamp mellem kønnene, men en kamp mod volden, som den socialdemokratiske ordfører sagde så fint tidligere. Det er jo egentlig det, det handler om; det er at sikre, at vi ikke laver noget, der forringer forholdene for voldsudsatte kvinder, samtidig med at vi forbedrer forholdene for voldsudsatte mænd.

Kl. 18:59

Fjerde næstformand (Karina Adsbøl):

Tak. Så er det ordføreren.

Kl. 18:59

Susie Jessen (DD):

Men så ville det jo bare have været rigtig rart, hvis folk var kommet til den her debat i dag med det udgangspunkt, at så sætter vi os ned og finder pengene, sådan at vi bliver ved med at sikre, at der er de samme tilbud til kvinder, som vi finder til mænd. For det stod jo også i slutningen af beslutningsforslaget fra Nye Borgerlige, at man godt kunne finde en finansiering, hvis det var, og altså arbejde videre med det. Men det, der sker her, er jo så bare, at det bliver hældt ned ad brættet, og så snakker man om en handlingsplan, og så håber jeg, at det kommer til at udmønte sig i noget konkret fra regeringens side. Det håber jeg virkelig det gør. For ja, i en perfekt verden ville det jo være fantastisk, hvis det var sådan, at vi kunne opretholde den finansiering til kvinderne og finde finansieringen til mændene også. Det ville være super. Men stadig tror jeg, at jeg er lidt mere optaget af, at der er folk, der bliver udsat for vold, end hvad de hedder og hvilket køn de har.

Kl. 19:00

Anden næstformand (Jeppe Søe):

Fru Rosa Lund.

Kl. 19:00

Rosa Lund (EL):

Men det er jo lige præcis det, vi alle sammen er, og det er derfor, vi gerne vil sikre, at hvis man er en voldsudsat kvinde, så får man hjælp, ligesom man får hjælp, hvis man er en voldsudsat mand. Og det er sjovt, hvordan man kan høre tingene forskelligt, for jeg hører faktisk ikke, at tingene bliver hældt ned ad brættet her. Tværtimod oplever jeg nogle ordførere, som kommer velforberedt, og en minister, som kommer velforberedt og kommer med løsningsforslag. Vi hører et ændringsforslag fra SF, som er kommet frem i løbet af den her debat. Det er da lige præcis derfor, vi har debatten; det er da for at finde ud af, hvad vi kan gøre her fælles for at løse det her problem. Så det kan godt være, at jeg var til stede i et andet lokale, men jeg hører ikke, at tingene bliver hældt ned ad brættet – tværtimod.

Kl. 19:01

Anden næstformand (Jeppe Søe):

Tak. Ordføreren.

Kl. 19:01

Susie Jessen (DD):

Det er jeg glad for at ordføreren siger. Jeg tror bare, at vi er nogle mennesker, som har hørt på den her debat i årevis, og Socialdemokratiet havde magten i sidste periode, sammen med Enhedslisten som støtteparti i øvrigt, hvor der ikke skete noget som helst, og hvor den tidligere socialminister egentlig bare sparkede det til hjørne. Dengang var Venstre interesseret i, at der skulle ske noget. Nu synes jeg, at det hele bliver pakket ind, og jeg glæder mig som sagt meget til det, hvis der kommer til at ske noget med en egentlig handlingsplan fra ministerens side. Det glæder jeg mig rigtig, rigtig meget til.

Kl. 19:01

Anden næstformand (Jeppe Søe):

Og dermed tak til ordføreren for Danmarksdemokraterne. Næste ordfører på talerstolen er fru Sólbjørg Jakobsen fra Liberal Alliance.

Kl. 19:02

(Ordfører)

Sólbjørg Jakobsen (LA):

Tak for ordet. Det er nærmest spøjst at have den her diskussion. Vi lyder alle sammen meget enige.

Indledningsvis vil jeg gerne takke Nye Borgerlige for at rejse debatten. Det er jo sådan, at et emne, som tit bliver glemt i ligestillingsdebatten, er partnervold mod mænd, og derfor er vi i Liberal Alliance glade for det her forslag. Tal viser, at der er, som tidligere nævnt, 43.000 mænd årligt, der rammes af vold. Det kan være fysisk, psykisk, seksuel og økonomisk vold. Det er et alvorligt problem, og det er vigtigt, at vi hjælper disse mænd, som har været udsat for volden, og det gælder samtidig også deres børn, som jo også mangler disse rettigheder.

I dag får de ikke samme tilbud, som kvinder får i forbindelse med partnervold. Kvinder kan indskrives anonymt på boformer, når de har været udsat for partnervold, og kommunen har en særlig rådgivningsforpligtelse over for disse kvinder. De har ret til psykologhjælp, og de har ret til at have deres børn med. Jeg tror ikke, at der er nogen herinde, der mener, at vi skal tage de rettigheder fra kvinder. Dem mener vi alle sammen de skal have, og vi mener også alle sammen, at mænd skal have de rettigheder, men den her diskussion og det her emne har – for mig set udefra; jeg var her ikke før november – været en brandvarm kartoffel, som man smider rundt imellem sig. Så selv om alle står med intentionerne og alle gerne vil være med, er der ikke rigtig sket noget. Det er meget ærgerligt, og det kan vi bruge meget tid på at snakke om, men jeg hører, uanset om man kigger til højre eller til venstre, at der er en velvilje over for at få kigget på at få givet den rigtige hjælp til voldsofre, herunder også mænd, og det er vi i Liberal Alliance meget åbne for.

Selve forslaget har ikke en finansiering med, og derfor er det rigtigt, som det er blevet påpeget her i salen, at trykker man bare på knappen, vil det afhænge af finansieringen, der er til kvinder lige nu. Derfor vil vi i Liberal Alliance gerne kigge på, hvordan vi får en konkret finansiering på plads, så mænd kan få den rigtige støtte.

Og for at være helt ærlig: Jeg er ligeglad, om det hedder § 109, § 110 eller er en fuldstændig ny lov. Så længe det er målrettet hjælp og der er finansiering på plads, så det ikke er på bekostning af de kvindelige ofre, så er vi i Liberal Alliance åbne for det. Tak for ordet.

Kl. 19:04

Anden næstformand (Jeppe Søe):

Tak til ordføreren. Der er ingen korte bemærkninger. Den næste ordfører på talerstolen er fru Brigitte Klintskov Jerkel.

Kl. 19:04

(Ordfører)

Brigitte Klintskov Jerkel (KF):

Mange tak. Og tak til Nye Borgerlige for at fremsætte beslutningsforslaget her, som lægger op til, at mænd ligestilles med kvinder i forhold til retskrav på midlertidigt ophold i boformer efter serviceloven, når de har været udsat for vold, trusler om vold eller er i krise i forhold til familie- eller samlivsforhold, samt at mændene skal kunne tage deres børn med og skal kunne få hjælp, støtte og omsorg og tilbud om psykologsamtaler.

Fra Konservatives side støtter vi beslutningsforslaget, hvor der gøres op med den manglende ligestilling af mænd, som er ofre for partnervold. Det er svært at forsvare, at mænd og deres børn har dårligere retsstilling end kvinder. Det skal vi ændre på. Vi mener samtidig, at vi skal pålægge regeringen at indkalde til forhandlinger om at finde finansiering og samtidig sikre, at det ikke går ud over kvindekrisecentrene, men at mænd får deres egen paragraf, som passer til deres målgruppes behov, da behovet kan være forskelligt fra kvinders behov. Tak for ordet.

Kl. 19:06

Anden næstformand (Jeppe Søe):

Tak til ordføreren. Der er en enkelt kommentar, og det er fra fru Trine Bramsen. Værsgo.

Kl. 19:06

Trine Bramsen (S):

Jeg hører sådan set ordføreren sige, at det ikke er det, der står i beslutningsforslaget her, som ordføreren bakker op om, men at mænd får deres egen paragraf, som er målrettet mænd. Det er det ene spørgsmål.

Det andet spørgsmål vedrører finansieringen, for alle her i lokalet er jo enige om, at det er en problemstilling, som vi skal tage hånd om, men der er ikke anvist finansiering i det her forslag. Og det betyder jo, at konsekvensen, hvis vi trykker på de grønne knapper, vil være, at man skal tage pengene fra kvindekrisecentre. Er det også Konservatives ønske? For det er jo konsekvensen; uanset om man vil det eller ej, er det konsekvensen af at trykke grønt, når vi skal stemme om det her forslag.

Kl. 19:06

Anden næstformand (Jeppe Søe):

Ordføreren.

Kl. 19:06

Brigitte Klintskov Jerkel (KF):

Altså, jeg håber jo på, at vi måske kan lave en fælles tekst om det her, hvor vi netop pålægger regeringen at indkalde til forhandlinger om det her. Det gælder i forhold til finansiering, men som jeg også nævnte i min tale, skal det selvfølgelig ikke være sådan, at det går ud over kvindekrisecentrene. Det skal selvfølgelig være sådan, at man tilgodeser både mænds og kvinders behov, og det bliver vi jo simpelt hen nødt til have en eller anden forhandling om hvordan vi kan skrue sammen. Og så foreslår vi f.eks., at mænd kunne få deres egen paragraf. Det kan også være, at man kan lave en model for det, men det er i hvert fald vigtigt, at man tilgodeser både mænds og kvinders behov, fordi det nemlig kan være hårdere vold, som kvinder udsættes for, drabsforsøg osv., og de ting er man selvfølgelig nødt til at tage højde for.

Kl. 19:07

Anden næstformand (Jeppe Søe):

Opfølgning, værsgo.

Kl. 19:07

Trine Bramsen (S):

Jamen begge dele er jo i fuldstændig modstrid med det beslutningsforslag, som vi diskuterer her. Beslutningsforslaget handler om, at både mænd og kvinder skal lægges ind under § 109, og det er det, der har været rejst bekymring over fra flere sider, altså at man blander kønnene sammen, netop fordi volden er forskellig – ordføreren siger nu, at man i Konservative er åben over for at lave en selvstændig paragraf – og det er jo bl.a. argumentet for, at vi fra regeringspartiernes side ikke kan støtte forslaget.

Den anden del er så finansieringen, for der er ikke anvist finansiering, og der findes ikke tryllepenge i det her Folketing. Så man bliver nødt til at gøre det omvendt, altså først at finde finansieringen, og så kan man vedtage den her type af lovgivning.

Kl. 19:08

Anden næstformand (Jeppe Søe):

Ordføreren.

Kl. 19:08

Brigitte Klintskov Jerkel (KF):

Men nu er det jo op til os at vurdere, om vi vil støtte beslutningsforslaget, eller om vi ikke vil støtte beslutningsforslaget – og om vi har ændringsforslag eller gerne vil lave en tekst, hvor vi forhåbentlig kan være nogle partier, der kan gå sammen og enes om, at der skal findes noget finansiering, og at der selvfølgelig skal være en forhandling i forhold til at kunne ligestille begge køns behov.

Kl. 19:08

Anden næstformand (Jeppe Søe):

Så er det hr. Kim Edberg Andersen. Værsgo.

Kl. 19:08

Kim Edberg Andersen (NB):

Jeg kender ordføreren som en ordfører, der er grundig og læser hele teksten, så kan ordføreren ikke bare bekræfte mig i, at det, Socialdemokratiets ordfører nu står og siger, er noget vrøvl? Man skal bare læse det sidste af det, vi har skrevet, nemlig at det her ikke skal gå ud over kvinder, fordi vi bruger de penge, der er sat af. Nye Borgerlige har allerede skrevet det, hvis man gad at læse det, og så skulle der bare indkaldes til forhandling, så vi fandt en finansiering. Selvfølgelig skal tingene finansieres, for vi har ingen tryllepenge, men det har vi heller ikke sagt. Vil ordføreren ikke bare bekræfte, for jeg ved, at ordføreren har læst det, at det står der i beslutningsforslaget?

Kl. 19:09

Anden næstformand (Jeppe Søe):

Ordføreren.

Kl. 19:09

Brigitte Klintskov Jerkel (KF):

Jo, lige præcis, det er også sådan, jeg læser det her beslutningsforslag.

Kl. 19:09

Anden næstformand (Jeppe Søe):

Er der opfølgning? Det er der ikke. Så er den næste spørger fru Mette Thiesen.

Kl. 19:09

Mette Thiesen (DF):

Jeg blev også foranlediget af det samme, for man bliver simpelt hen så træt. Jeg er bare nødt til at sige, at den tidligere socialdemokratiske minister på det her område sad på hænderne i hele perioden. Hun lavede ingenting på det her område overhovedet og var fuldstændig fløjtende ligeglad. Og så virker det en lille smule paradoksalt, at man så kommer som socialdemokratisk ordfører og holder sådan en brandtale imod det her rigtig, rigtig gode forslag. Hvis man kønsneutraliserer den her paragraf, står der jo heller ikke »kvinder«, så står der jo netop bare »ofre«. Så det er simpelt hen noget vrøvl, men det var egentlig også bare det, jeg fik bekræftet. Så ordføreren skal egentlig bare holde fast i at støtte det her rigtig gode forslag, og forhåbentlig kommer der noget fra ministeren på et tidspunkt, men indtil da synes jeg bare, at ordføreren skal holde fast, for ordføreren har læst det fuldstændig korrekt.

Kl. 19:10

Anden næstformand (Jeppe Søe):

Ordføreren.

Kl. 19:10

Brigitte Klintskov Jerkel (KF):

Tak. Det er jeg glad for at høre, og det var også sådan, jeg forstod det, da jeg læste det.

Kl. 19:10

Anden næstformand (Jeppe Søe):

Er der ingen opfølgende korte bemærkninger? Nej. Tak til ordføreren. Vi går videre i ordførerrækken. Nu er det fru Rosa Lund fra Enhedslisten.

Kl. 19:10

(Ordfører)

Rosa Lund (EL):

Tak. Tak til forslagsstillerne for at sætte fokus på et meget, meget vigtigt problem. Lige nu har voldsramte mænd og lgbt+-personer ikke samme ret eller adgang til krisehjælp, som kvinder har. Det skal de selvfølgelig have. Det kan der ikke være nogen tvivl om. Og derfor bakker Enhedslisten op om intentionen i det her beslutningsforslag. Voldsramte mænd og lgbt+-personer skal selvfølgelig have de samme rettigheder som voldsramte kvinder. Når vi alligevel ikke kan stemme for forslaget, som det ligger i dag, skyldes det, at der er tale om et forsøg på at lave en snuptagsløsning på et meget alvorligt problem.

For det første vil jeg gerne problematisere den manglende finansiering i forslaget. Vi har diskuteret det lidt, også tidligere i debatten. En udvidelse af målgruppen for § 109-tilbud, dvs. krisecentre, kræver selvsagt, at der vil blive tilført flere midler til området, hvilket forslagsstillerne ikke lægger op til. Derfor vil resultatet af at vedtage indeværende forslag være en udvanding af de eksisterende tilbud til kvinder, som i forvejen er underfinansierede. Og jeg mener godt, at det bør kunne være sådan, at vi yder hjælp til voldsramte mænd og lgbt+-personer uden at forringe forholdene for voldsramte kvinder. Jeg tror sådan set ikke, der er nogen inde i den her sal, som er interesseret i at forringe forholdene for voldsramte kvinder, ligesom der ikke er nogen inde i den her sal, som ikke er interesseret i at sikre, at mænd og lgbt+-personer selvfølgelig også får ret til krisehjælp og til hjælp, hvis de er voldsudsatte.

For det andet mener jeg også, at der er en lang række andre ting, der bør afklares, før vi eventuelt kønsneutraliserer § 109. Kvinder er stadig mere udsatte for partnervold end mænd. Det betyder ikke, at mænd ikke skal have ret til hjælp, men det betyder, at vi skal være enormt varsomme med ikke at ende i en situation, hvor vi kommer til at forringe rettigheder for kvinder. Derfor skal vi med en lovændring også tage hensyn til, at krisecentre skal kunne være kønsopdelte. Selvfølgelig skal man ikke som voldsudsat kvinde være på et krisecenter med mænd og omvendt. Vi skal tage hensyn til, at kvinder har et stærkere beskyttelsesbehov end mænd, fordi den vold, kvinder udsættes for fra mænd, typisk vil være anderledes og mere fysisk end den, mænd udsættes for.

Så det er bare for at sige, at der er behov for differentierede tilbud. Derfor ønsker vi os i Enhedslisten mere en løsning, hvor vi går hen og laver en § 109 a eller § 109 stk. 2 – eller hvad vi nu skal kalde det – som sikrer de samme rettigheder til voldsudsatte mænd og lgbt+-personer, ligesom vi også ønsker os, at finansieringen bliver anderledes. Derfor har vi jo også kæmpet for, at netop finansieringen af handleplanen mod vold og partnerdrab skulle ligge på finansloven og ikke i SSA-reserven, så vi ikke skulle stå her igen om et år og diskutere det her, men så der var en varig finansiering. Det var det, vi allerhelst kunne tænke os. Og jeg ville da ønske, at det var Enhedslisten, der skulle lave finanslov med regeringen. Nu har vi jo en flertalsregering, så nu må vi se, hvordan de forhandlinger kommer til at gå. Men jeg vil da kigge meget nøje efter, når finansloven bliver præsenteret i den her uge, hvad der egentlig står på det her område. For der er ikke nogen tvivl om, at vi har et problem her, som skal løses.

Jeg sagde det også tidligere i debatten: I Enhedslisten bakker vi meget varmt op om det forslag, som SF foreslår at stille i udvalgsarbejdet, så vi netop kan finde en løsning på det her, og så vi ikke gør det her til en kamp mellem kønnene, men netop et spørgsmål om at sikre, at man selvfølgelig har ret til krisehjælp, uanset hvilket køn man har, når man er voldsudsat. Det er da virkelig, virkelig afgørende. Ligesom der kan være forskellige hensyn, alt efter hvad for et køn man har, ved vi jo også, at der kan være forskellige hensyn, alt efter om man f.eks. er dobbeltminoritet. Hvis man både har en etnisk minoritetsbaggrund og måske er lgbt+-person, kræver det jo ét tilbud, ligesom det kræver et andet tilbud, hvis man er mand, ligesom det kræver et tredje tilbud, hvis man er kvinde. Og det er derfor, vi ikke mener i Enhedslisten, at man bare kan kønsneutralisere den her paragraf.

Så vi er meget enige i intentionen. Vi kan ikke støtte forslaget, som det ligger her, men vi vil rigtig gerne indgå meget aktivt i udvalgsarbejdet, så vi kan sikre, at man selvfølgelig har ret til krisehjælp, uanset hvad for et køn man har. Tak.

Kl. 19:15

Anden næstformand (Jeppe Søe):

Tak til ordføreren. Den første kommentar er fra hr. Kim Edberg Andersen.

Kl. 19:15

Kim Edberg Andersen (NB):

Tak for det. Jeg har jo hørt sangen fra Enhedslisten før, og jeg køber præmissen, og jeg tror ikke, at I kommer et dårligt sted fra, men nu hører jeg ordføreren sige, at lgbt+-personer jo også skulle inkluderes. Man kan sige, at lige nu diskriminerer vi jo i hvert fald op mod 50 pct. af dem, og det kan vi fjerne med et pennestrøg ved at fjerne køn. Så bliver de nemlig heller ikke diskrimineret mere. Så kan vi være enige i, at der måske skal være specialiserede tilbud også for dobbelte minoriteter; det køber jeg fuldstændig ind på, og det er en behandling og en hjælp i forhold til ofre for vold, hvor vi skal finde en finansiering.

Men vil ordføreren ikke bare lige forklare mig, hvad det er, der er problemstillingen, når man siger, at der skal være ligestilling, at køn skal fjernes fra den her paragraf, og så skal vi sætte os ned som voksne mennesker og finde finansieringen til voldsofre? For det er det, vi snakker om – om mænd og kvinder, der er udsat for vold, er ligestillet, og så er det bare et spørgsmål om at finde pengene, og det har vi jo i Nye Borgerlige allerede sagt vi nok skal være meget behjælpelige med at gøre.

Kl. 19:17

Anden næstformand (Jeppe Søe):

Ordføreren.

Kl. 19:17

Rosa Lund (EL):

Problemet med kønsligestillingen er, som jeg også sagde i min tale, at der er meget stor forskel på den vold, man bliver udsat for, alt afhængigt af ens køn. Jeg er med på, at der er mænd, der bliver udsat for partnervold. Det ændrer bare ikke på, at der er flest kvinder, der bliver udsat for partnervold. Det ændrer heller ikke på, at vi kan se, at der er forskel på volden. Derfor skal det være to forskellige tilbud. Der er jo behov for meget specialiserede tilbud her. Det ved vi fra mandekrisecentrene, og vi ved det fra kvindekrisecentrene. Jeg er helt overbevist om, at de meget gerne vil indgå i dialog med os i Folketinget om, hvordan vi gør det her bedst, for jeg er ikke sikker på, at hverken mandekrisecentrene eller kvindekrisecentrene ønsker en kønsneutralisering på den her måde. Jeg tror faktisk helt oprigtigt, at vi godt kunne mødes om at lave en ny § 109 a eller 109, stk. 2.

Kl. 19:18

Anden næstformand (Jeppe Søe):

Spørgeren.

Kl. 19:18

Kim Edberg Andersen (NB):

Men hvordan vi agerer, og hvordan vi sætter et redningsnet ud under organisationer, som så skal være dem, der hjælper, er jo ikke det, vi snakker om her. Beslutningsforslaget går ud på at lave en ligestilling, en lige ret for mænd, og jeg bliver bare nødt til at sige, at det er fuldstændig ligegyldigt, om du får brækket ribbenet som mand eller kvinde og har brug for at komme et sted hen. Det eneste, jeg hører herinde nu, er, at hvis du bliver udsat for den form for grov vold, så synes vi, det er synd for dig, hvis du er kvinde, og hvis du er mand, er det bare ærgerligt.

Kl. 19:18

Anden næstformand (Jeppe Søe):

Ordføreren.

Kl. 19:18

Rosa Lund (EL):

Jeg synes desværre, at ordføreren her kommer til at negligere, hvor alvorligt vi andre tager det her spørgsmål. Jeg synes faktisk, at det er dybt provokerende; det må jeg sige. Selvfølgelig er der ikke forskel på, om det er en mand eller en kvinde, der får brækket sit ribben, men der er forskel på den specialiserede behandling, det kræver. Det siger de også på mandekrisecentrene. Det siger de på kvindekrisecentrene. Og jeg synes, det ville klæde Nye Borgerlige, som jeg startede med at takke for at rejse denne debat, at tage debatten en lille smule mere alvorligt.

Kl. 19:19

Anden næstformand (Jeppe Søe):

Dermed tak til ordføreren – der er ikke flere korte bemærkninger. Næste ordfører på talerstolen er fru Samira Nawa fra Radikale Venstre.

Kl. 19:19

(Ordfører)

Samira Nawa (RV):

Mange tak. Med beslutningsforslaget her og debatten sættes der fokus på, at der ikke er ligestilling i lovgivningen, når vi ser på de muligheder, som voldsramte mænd og voldsramte kvinder har – og ikke bare de voldsramte selv, men også deres børn. Det problem og den uligestilling er jeg helt enig med forslagsstillerne i at der er, og det skal vi finde en løsning på. Det, jeg lytter mig til, er, at der er en villighed til at finde lige præcis den løsning. Og det er også derfor, vi i Radikale Venstre ser positivt på debatten og på beslutningsforslaget.

Jeg har to bekymringer, som er blevet rejst her i løbet af debatten, men som også er nogle bekymringer, som vi i Radikale Venstre deler. Den ene handler om, at ved en kønsneutralisering af § 109 vil mænd og kvinder kunne havne på de samme krisecentre, og det er ikke gavnligt hverken for voldsramte mænd eller kvinder. Den anden bekymring går på finansieringen, for forslagsstillerne lægger op til, at finansieringen kunne tages fra eksisterende tilbud, og det vil sige, at de muligheder og de tilbud, som kvinder har i dag, forringes.

Jeg synes, det bedste, vi kan gøre herfra – og det er jo fordelen ved at komme relativt sent ind i debatten og have lyttet til, hvad andre ordførere siger – er at få lavet en fælles beretning, som forpligter regeringen på lige præcis det, som ministeren nævnte i sin tale, nemlig at præsentere en model inden sommerferien, hvis jeg hørte rigtigt.

Alternativet, hvis vi ægte ønsker at løse den uligestilling, som mænd – og lgbt+-personer, som fru Rosa Lund var inde på – udsættes for lige nu, er, at vi er medstillere på SF's ændringsforslag, og det vil vi her fra Radikales side rigtig gerne være. Og det håber jeg at der vil være et flertal af partier der kan se sig selv i, for på den måde kan vi komme det her problem til livs, og det er i bund og grund det, der skal til, hvis vi skal sikre os mod den uligestilling, som voldsudsatte mænd og ikke mindst deres børn udsættes for, som det er i dag. Tak.

Kl. 19:21

Anden næstformand (Jeppe Søe):

Selv tak, og tak til ordføreren. Næste ordfører er fru Mette Thiesen, Dansk Folkeparti.

Kl. 19:22

(Ordfører)

Mette Thiesen (DF):

Ligestillingsspørgsmålet blev drøftet meget i 2021, da jeg fremsatte det her forslag, og det bliver det stadig væk her i 2023. Det er ofte venstrefløjen, der fører an. Her tales om feminisme, rettigheder til kvinder, men hvad med mændene? Jeg synes stadig, her flere år efter, at det er vildt, at mænd og kvinder ikke har de samme rettigheder, når de udsættes for vold. Vi har simpelt hen lovgivning i Danmark, der udelukkende er målrettet kvinder. Vi har en særskilt paragraf, hvor kvinder stilles bedre i forhold til at sikre sig selv og deres børn, hvis de udsættes for vold og må søge hjælp på et krisecenter. Mænd er helt generelt væsentlig dårligere stillet end kvinder, når de oplever trusler, vold eller overgreb i familie- eller samlivsforhold, og det er bare et ubestrideligt faktum.

Omfanget af vold mod mænd er væsentligt. Vold er vold – fysisk eller psykisk – uanset om den udøves af en mand eller en kvinde. Jeg har både talt med dem, der stillede det oprindelige borgerforslag, og med ham, der stillede borgerforslaget, der ligger til grund for det her beslutningsforslag, og jeg har også talt med Mandecentret, og det er frygtelige eksempler, de kan fremvise.

Her er et konkret eksempel, og det her er sådan set også nævnt før, men jeg synes altså ikke, vi må glemme de her stemmer, når vi debatterer noget så skrøbeligt og så vigtigt.

Rasmus lader sig falde ned i stolen med en tyngde, der viser, at der er længere ned, end han troede. Sådan er det; han er faldet. Han siger: Jeg er gift med Susanne. Vi har to dejlige drenge sammen. Vi har været gift i 8 år, har hus og gode job, og drengene har mange venner. Det er et par skønne knægte. Rasmus rømmer sig. Susanne er min store kærlighed, og vi supplerer egentlig hinanden rigtig godt – det gjorde vi i hvert fald i starten. Vi har grinet meget ad hinanden. Det er længe siden. Nu giver hun mig diagnoser og fortæller mig hele tiden, at mit job ikke er godt nok, at jeg ikke tjener penge nok, at mine interesser er mærkelige og min krop er klam. Hun siger også, at jeg er en dårlig far, så hun vil bestemme, hvad jeg skal lave sammen med børnene. Børnene hører også tit de ting, hun siger om mig.

Til Mandecentrets rådgiver fortæller Rasmus, at hans kone mentalt har kørt ham ned, har kørt ham i sænk, og at hun tror, at han er psykisk syg. Når hun truer med at forhindre ham i at se sine børn, kalder han det for psykisk terror. Hun er også begyndt at daske til ham og give ham lussinger. Han oplever det, som om hun prøver at provokere ham til at slå hende. Han fortæller, at han prøver at undgå slagene ved at vende sig om eller håbe, at det går over. Han synes, det værste er, at volden de seneste år er eskaleret – især har han det dårligt over, at børnene skal opleve den tiltagende giftige stemning: Volden finder som regel sted, lige før vi skal sove. Når hun begynder at køre op, ved jeg godt, hvordan det kan udvikle sig, og derfor forsøger jeg også at berolige hende, men det er jeg ikke god til. Forleden endte det med, at hun for op og smækkede mig en, og bagefter sagde hun, at det var min egen skyld, fordi jeg provokerede hende.

Det er forskelligt, hvordan Rasmus reagerer, når Susanne bliver voldsom. Han prøver ofte at beskytte sig og holde hendes arme væk, når hun slår. Andre gange trækker han sig nogle meter væk og forsøger at tale roligt. Han har prøvet at tælle til tre, når han bliver vred, prøvet at holde vreden inde i sig selv, men en dag råbte han ad hende og skubbede hende hårdt væk: Da jeg havde skubbet til hende, smed hun mig ud og råbte, at jeg skulle gå ud i skoven og hænge mig.

Rasmus fortæller, at han har svært ved at acceptere, at hans kone slår og taler grimt til ham. Han ved heller ikke, hvordan han skal leve med, at han har ladet volden stå på så længe. Han er så bange for, at det vil eskalere yderligere, hvis han reagerer. Han har haft svært ved at sige fra, fordi han har været afhængig af at være i forholdet. Han beskriver Susanne som sin bedste ven og fremhæver, at hun jo er moren til hans børn, og han håber sådan, at de kan finde ud af det hele. Han har ikke lyst til, at deres familie skal gå i stykker. Han fortæller, at han føler sig ensom og har svært ved at tale med sine venner om volden. Han siger, at han sidder i et hul og kigger ud på verden.

Rasmus skal hjælpes langt, langt bedre end i dag. Og hvis det i det her eksempel havde været en kvinde, det gik ud over, ville hun have haft nogle helt andre rettigheder end eksempelvis Rasmus, som vi møder her. Hvorfor? Jo, alene fordi hun er kvinde. Hvordan kan nogen retfærdiggøre det i dagens Danmark? Hvor er ligestillingsforkæmperne? Forskellen i retsstillingen mellem mænd og kvinder skyldes, at mænd kun kan få hjælp efter servicelovens § 110, der modsat servicelovens § 109 gælder for begge køn. Antallet af tilbud til voldsramte mænd og deres børn er desuden færre og ofte mindre egnede. Mens tallet siden 2005 har været stort set konstant for kvinder, oplever mændene en væsentlig stigning i tilfældene af partnervold. Siden 2005 er antallet af voldsudsatte mænd i Danmark næsten tredoblet.

Vi har et ret konkret problem, vi har et alvorligt problem, men det kan løses. Hjælpen skal nemlig, selvfølgelig, være den samme, uanset om du er mand eller kvinde. Det burde være ganske enkelt. Det handler blot om vilje, og nu må vi se, om alle dem, der plejer at tale så meget om ligestilling, reelt også mener det, når det nu handler om mænd. Tak for ordet.

Kl. 19:27

Anden næstformand (Jeppe Søe):

Tak til ordføreren. Der er kommet en kort bemærkning i dette sekund fra fru Astrid Carøe.

Kl. 19:27

Astrid Carøe (SF):

Ja, undskyld, men jeg synes faktisk ikke, at den virkelig fine og rørende tale af ordføreren skulle stå uden bemærkninger. Jeg vil endnu en gang sige tak for, at ordføreren sætter fokus på det her problem. Sidste gang ordføreren fremsatte et beslutningsforslag, fremsatte SF og Enhedslisten også et beslutningsforslag. Kunne ordføreren forestille sig, at der er andre løsninger end det, der ligger i det her beslutningsforslag? For det er jo det, vi afsøger i dag, nemlig om vi kan enes i Folketinget om at få det justeret til, sådan at vi er flere partier, der kan se os selv i det. Jeg ville synes, at det var allerbedst med en beretning i udvalget; det kan være, at vi ovenikøbet kan få regeringen med. Det synes jeg ville klæde debatten, så vi kan få gjort op med det her problem.

Kl. 19:28

Anden næstformand (Jeppe Søe):

Ordføreren.

Kl. 19:28

Mette Thiesen (DF):

Tusind tak. Og tak for anerkendelsen og spørgsmålet fra ordføreren. Først vil jeg sige, at jeg ikke kan forstå, at man kan stemme nej til det her forslag. Så putter vi det til side. Og ja, selvfølgelig kan jeg og Dansk Folkeparti det – vi skal bare have fundet en løsning på det her problem. Vi er nødt til at sikre, at mænd har samme rettigheder som kvinder, når de bliver udsat for vold, og det indgår vi meget gerne i et samarbejde med de øvrige partier om. Vi er stadig væk uforstående over for, at man ikke bare stemmer ja til det her, men når det så er lagt til side, håber jeg også rigtig meget på, at vi alle sammen kan mødes om, at vi vil sikre det her.

Jeg har som sagt også tidligere spurgt ministeren om det – faktisk da vi sad og forhandlede SSA, hvor der også står noget omkring lige rettigheder – for det er noget, der er ekstremt vigtigt. For at være helt ærlig: Da jeg første gang stiftede bekendtskab med servicelovens § 109 og 110, troede jeg faktisk, at det var en gammel fejl, at mænd ikke havde samme rettigheder. Så lad os få løst det, uanset hvordan vi så i øvrigt gør det.

Kl. 19:29

Anden næstformand (Jeppe Søe):

Ønskes en opfølgning?

Kl. 19:29

Astrid Carøe (SF):

Ja, og jeg kan undre mig over, at man ikke kan se, at det her forslag ikke er løsningen – og det kunne vi jo blive ved med at diskutere. Men det er godt, hvis vi kan finde en løsning, som vi alle sammen kan se os selv i, og som eksperterne på området også synes er en god løsning. For ordføreren har jo fuldstændig ret. Jeg tror faktisk, at der flere gange er blevet sagt, at man negligerer volden mod mænd. Det synes jeg ikke der er nogen der gør herinde i dag – jeg synes faktisk, at man tager det meget alvorligt. Men jeg mener, at man har gjort det hen over tid, og jeg synes faktisk, at det er rigtig godt, at bl.a. ordføreren har været med til at sætte fokus på det her de senere år, for det har været negligeret; det har været sådan noget, man grinte af. Det er jo også derfor, at det er enormt tabubelagt; ud over at man ikke har de rettigheder, er det også meget tabubelagt.

Kl. 19:30

Anden næstformand (Jeppe Søe):

Ordføreren.

Kl. 19:30

Mette Thiesen (DF):

Og det er det fortsat. Men det er generelt meget tabubelagt – desværre. De fleste mennesker ser jo sig selv som stærke og har svært ved at indrømme, hvis de har været udsat for det. Så jeg vil sige, at det generelt er et tabu, som skal brydes, men lad os finde en løsning på det her problem, så vi sikrer, at alle mennesker, der bliver udsat for vold, får den samme hjælp.

Kl. 19:30

Anden næstformand (Jeppe Søe):

Tak til ordføreren. Næste ordfører er fru Christina Olumeko, Alternativet.

Kl. 19:30

(Ordfører)

Christina Olumeko (ALT):

Tak for ordet. Der er ingen tvivl om, at partnervold er et stort socialt problem, som det er vigtigt at sætte yderligere fokus på. En analyse fra Statens Institut for Folkesundhed anslår, at ca. 24.000 kvinder og 20.000 mænd blev udsat for fysisk eller psykisk partnervold i 2021. Regner man også seksuel vold med, hvilket VIVE har gjort sidste år, viser det sig, at hele 29 pct. af alle kvinder har været udsat for enten fysisk, seksuel eller psykisk partnervold mindst en gang siden 15-årsalderen. Det er næsten hver tredje kvinde. Det samme gælder for 12 pct. af alle mænd.

Hos Alternativet er vi meget optaget af, at ofre for partnervold – uanset om det er kvinder, mænd eller nonbinære personer – skal have den rigtige faglige hjælp. Når vi taler om partnervold, er det helt afgørende, at vi forstår, at vold ikke bare er vold: Vold er kønnet, vold er meget forskelligt, og den hjælp, man har brug for, er meget forskellig. F.eks. er kvinder, der er udsat for vold, i større risiko for at blive dræbt sammenlignet med mænd. Homo- og biseksuelle er særlig udsatte for partnervold. Blandt kvinder er der tale om 7,1 pct. sammenlignet med 2,1 pct. af heteroseksuelle kvinder. Tager vi mænd, er det 6,3 pct. mod 2 pct. af heteroseksuelle. Det er tal fra Statens Institut for Folkesundhed.

Kigger vi mod tal fra Projekt Sexus, svarede 17 pct. af alle transkvinder og 19,1 pct. af alle transmænd, at de havde været i et voldeligt parforhold. Kigger man mod nonbinære, er tallet 18,17 pct. for dem, der er tildelt kønnet mand ved fødslen, og 32,5 pct. for nonbinære, der er tildelt kønnet kvinde ved fødslen. Det er altså meget, meget høje tal, som viser, at der er store forskelle.

Forskellen i partnervold, både i forhold til omfanget, men også farligheden, er vigtig, for vold er ikke bare vold. Så vi er glade for, at vi i Alternativet har været med til at vedtage nogle initiativer for nylig i forhold til SSA-reserven, som adresserer partnervold, men også adresserer de mange forskellige målgrupper, der er.

Og vi er meget glade for, at ministeren her i dag får fortalt, at regeringen er i gang med at komme med en model allerede inden sommerferien, som skal kigge på den manglende hjælp til mænd, der er udsat for partnervold. Det er nemlig vigtigt, at mænd, der bliver udsat for partnervold, kan få faglig hjælp, både i form af midlertidig beskyttelse, hvis de har behov for det, men også at de og deres børn kan få psykologhjælp. Derved deler vi Nye Borgerliges intention med forslaget.

Der er også, som det er blevet nævnt på talerstolen, et par bekymringer, som vi deler i Alternativet, og den største er det her med, at en kønsneutralisering af § 109 kunne betyde, at kvinder og mænd skal bo på samme krisecentre. Det er ikke hensigtsmæssigt, hverken for kvinderne eller mændene, og vi mener, at regeringen hellere bør komme med en konkret model, som er fagligt funderet. Derfor tilslutter vi os i Alternativet SF's ændringsforslag om en konkret model, som regeringen skal komme tilbage med, og vi er også meget enige med den radikale ordfører om, at det ville give god mening at lande en beretning i Ligestillingsudvalget, hvor vi beder regeringen om at komme tilbage med en konkret model inden sommerferien. Det lyder, som om det er lige på trapperne, så mon ikke vi godt kan blive enige om det?

Ellers skal der herfra lyde en tak for debatten her i dag. Jeg synes, det har været forholdsvis spændende, næsten lidt aggressivt, men i hvert fald interessant at følge med i. Jeg synes egentlig, det virker, som om vi er forholdsvis enige på mange punkter, så mon ikke vi snart kan komme videre herfra og få lavet en ny model sammen? Tak for ordet.

Kl. 19:34

Anden næstformand (Jeppe Søe):

Spørgeren er hr. Kim Edberg Andersen.

Kl. 19:34

Kim Edberg Andersen (NB):

Tak til ordføreren for en god tale. Jeg er jo ikke overrasket over Alternativets holdning, når det kommer til hjælp til mennesker udsat for vold, men jeg bliver alligevel lidt bekymret, for jeg føler, at Alternativet tager forslaget videre, end det egentlig var tænkt. Det her er tænkt som en ligestilling, og det havde jeg faktisk forventet at Alternativet købte fuldstændig ind på, altså at vi er lige for loven, uanset hvem vi er. Så er resten kommaer, det er punktummer, og det er finansiering, og det er indretning af de her rettigheder, altså hvordan vi så udøver dem i praksis.

Så tak til ordføreren, men jeg skal bare lige have opklaret noget: Er det virkelig Alternativets holdning, at det er o.k., at mandlige ofre skal være mindre lige for loven; for køber Alternativet ind på den her historie, som vi så i 2019 og 2021, hvor der var den her syltekrukke, og får vi så igen i 2025 et forslag?  Hvor vigtigt er det for Alternativet at sørge for, at køn bliver ligestillet, når der er tale om ofre for vold?

Kl. 19:35

Anden næstformand (Jeppe Søe):

Ordføreren.

Kl. 19:35

Christina Olumeko (ALT):

Tak til ordføreren for et godt spørgsmål. Det er meget vigtigt for Alternativet, at mænd får de her rettigheder, og det er simpelt hen for dårligt, at det ikke er sket endnu. Det blev også nævnt før, at det har været tabu længe, og det har, tror jeg, skyldtes en berøringsangst, og der har nok også været nogle kønsnormer på spil her, desværre, og det er simpelt hen ikke okay. Det burde ikke være sådan, at vi i dag ikke har rettigheder til mænd, der bliver udsat for partnervold. Så så langt, så godt.

Men det her med, at forslaget, som det ligger i dag, kunne betyde, at mænd og kvinder skal gå på samme krisecentre, er vi ikke trygge ved. Så er der også nogle omstændigheder om formålsparagraffen i dag, som Alternativet er lidt utrygge ved. Det er ikke så meget Nye Borgerliges forslag, men den oprindelige formålsparagraf i § 109, som vi gerne så blev snævret ind, og det er noget af det, vi håber regeringen vil adressere i deres konkrete model.

Kl. 19:36

Anden næstformand (Jeppe Søe):

Tak til ordføreren. Den næste ordfører er ordføreren for forslagsstillerne, og det er hr. Kim Edberg Andersen.

Kl. 19:37

(Ordfører for forslagsstillerne)

Kim Edberg Andersen (NB):

Tak for det. Det er de mest underlige forslag, der gør en følelsesmæssigt engageret. Virkeligheden er, at jeg står heroppe i dag, og at det er mig, der ingen rettigheder har, fordi jeg er mand.

Jeg troede, jeg stillede et polemisk spørgsmål i starten, som jeg godt lige vil læse op igen, og det kommer til at blive det hele:

At kvinder og mænd har samme rettigheder, når det kommer til partnervold, er ligestilling.

Så spurgte jeg de andre partier i salen: I er ikke imod ligestilling, vel? Der må jeg konkludere, at det, jeg er kommet frem til, er, at det er I. Tak.

Kl. 19:37

Anden næstformand (Jeppe Søe):

Tak til ordføreren for forslagsstillerne. Den første spørger er fru Samira Nawa.

Kl. 19:37

Samira Nawa (RV):

Tak. Spørgsmålet, som ordføreren stillede i sin begrundelse, noterede jeg som: Er der nogen ordførere her i salen, der er imod ligestilling? For jeg tænkte, at svaret i løbet af debatten nok ville være nej, og det synes jeg også det har vist sig at være.

I løbet af sådan en debat får man jo snakket lidt på kryds og tværs, og vi har talt meget om en beretning, og jeg synes også, der lød en åbning fra Dansk Folkeparti, og der er også flere partier, der er åbne for det. Og hvis man kunne få regeringspartierne med på det, vil ordføreren fra Nye Borgerlige så være med på det, sådan at vi faktisk reelt kan få gjort en forskel i forhold til et problem, der har været negligeret alt for længe?

Kl. 19:38

Anden næstformand (Jeppe Søe):

Ordføreren.

Kl. 19:38

Kim Edberg Andersen (NB):

Jeg forstår ikke, at det er nødvendigt, men det er, fordi jeg kommer fra et sted, hvor man siger, at ligestilling er helt sort-hvidt. Altså, jeg er opdraget til, at det her er helt sort-hvidt, at mennesker er lige, og så kan jeg ikke forstå, at det overhovedet er nødvendigt. Jeg har hørt en masse udenomssnak i forhold til alle de der frygtelige ting, som ville ske, hvis vi flyttede ordet kvinder og indsatte ordet ofre i stedet for.

Jeg køber det ikke, og med historikken taget i betragtning, altså at det her er blevet fremlagt i både 2019 og 2021, så bliver jeg nødt til at sige, at jeg ville føle, at jeg gav køb på det, der er så vigtigt for mig, altså at det her bliver ligestilling. Jeg tror, det bliver noget sniksnak, jeg tror, det bliver en syltekrukke. Men I, der sidder her, er alle sammen nogle dygtige ordførere, og kommer de vises sten lige pludselig forbi mig, så står jeg jo heller ikke dumstædigt tilbage og siger nej. Men hvis vi ikke mener, at reel ligestilling er at lade være med at skrive, at kvinder har særlige rettigheder, så er jeg bange for, at jeg ikke kan være med i det.

Kl. 19:39

Anden næstformand (Jeppe Søe):

Fru Samira Nawa.

Kl. 19:39

Samira Nawa (RV):

Jeg er glad for ordførerens svar, og at der egentlig også er en tilkendegivelse af en åbenhed, sådan som jeg hører det, over for en beretning, hvis ordføreren kan se sig selv i det. For det, som jeg også hørte ordføreren sige i løbet af debatten, var, at han godt kunne se, at det ikke er gavnligt for hverken voldsudsatte mænd eller kvinder at kunne havne på det samme krisecenter.

Så lad os da se bort fra finansieringen. For jeg er enig med ordføreren i, at der faktisk er givet en åbning i det beslutningsforslag, som er fremsat, men det der konkrete med, at både mænd og kvinder kunne havne på det samme krisecenter, kunne vi måske også få gjort noget ved i sådan en beretning. Så i hvert fald tak for den åbenhed.

Kl. 19:40

Anden næstformand (Jeppe Søe):

Ordføreren.

Kl. 19:40

Kim Edberg Andersen (NB):

Det har aldrig været intentionen, at mænd og kvinder skulle på det samme krisecenter. Jeg synes, det er en stråmand, der er blevet kørt i debatten i forhold til det, for det har selvfølgelig aldrig nogen sinde været meningen. Enhver behandlingsleder, der har et kvindecenter, vil jo sige til den mand, der kommer: Selvfølgelig skal du ikke være her, for dit køn er en del af problemet.

Der køber jeg ind på, at kvinder har et behov for, at mænd ikke kommer der, og det har jeg også sagt tidligere. Men så lang tid mænd slet ikke får den rettighed, bliver det jo en pseudodiskussion, i stedet for at vi giver mændene den rettighed, og vi så opretter et center til det antal mænd, som nu måtte søge det med den rettighed, som de fik i hånden.

Kl. 19:41

Anden næstformand (Jeppe Søe):

Så er det fru Astrid Carøe.

Kl. 19:41

Astrid Carøe (SF):

Jeg er faktisk rigtig glad for, at ordføreren siger, at det ikke er intentionen. For selvfølgelig er det ikke det. Jeg kender også ordføreren som en både grundig politiker og saglig politiker.

Når nu rigtig mange herinde, der også er saglige og grundige, har fundet ud af, fordi vi har snakket med eksperter, at det her er en risiko – det kan godt være, at det ikke var det, der var intentionen, men det er altså risikoen, hvis man formulerer paragraffen på den her måde – hvorfor så ikke sige: Okay, fint nok, vi laver det om? For det vigtigste må vel være, at vi får ligestillet mænd og kvinder i den her paragraf, og ikke lige, hvad ordlyden er.

Kl. 19:41

Anden næstformand (Jeppe Søe):

Ordføreren.

Kl. 19:41

Kim Edberg Andersen (NB):

Det vigtigste er, at vi får ligestillet mænd og kvinder ifølge loven. Og så er jeg sikker på, at hvis vi undervejs finder ud af, at der er nogle uheldige episoder, så kan vi meget hurtigt lave lovgivningen om herinde. Det var noget af det første, jeg lærte, da jeg kom i Folketinget, altså at det kan gøres meget hurtigt.

Men der er jo problemstillinger i andre ligestillingsdebatter. Juridisk kønsskifte har vi jo i den her sag med Ibi-Pippi. Hvor sætter vi den hen? Og vi har en diskussion om, hvem vi skal snakke med, altså en individuel vurdering. Det kunne man jo også gøre her. Man kunne jo lave en individuel vurdering af, om Kim på 104 kg skal ind på det lokale krisecenter, eller om han skal sendes til Horsens på det mandecenter, som han ifølge loven har en ret til at få hjælp på, når han får bank af konen.

Kl. 19:42

Anden næstformand (Jeppe Søe):

Spørgeren.

Kl. 19:42

Astrid Carøe (SF):

Men det er slet ikke, fordi jeg tænker, at der kommer en mand hen på et kvindekrisecenter og siger: Jeg vil ind på det her center. Det er, fordi eksperterne siger, at vi risikerer, at der er private centre, som tjener penge på det og ikke er nonprofit, og som vil åbne op for at lave krisecentre for både mænd og kvinder, for det kan de ifølge den her paragraf, og så kan vi ikke sige nej til det.

Så det er det, der er problemet, og det er det, vi gerne vil undgå. Det er sådan set ikke, at der kommer en mand hen til Danner og siger: Nu vil jeg ind her. Det tror jeg heller ikke at nogen voldsudsatte mænd er interesseret i. Men det er simpelt hen for at få lukket det der hul, som eksperter siger at der er, hvis vi gør det på den her måde, hvor man bare kønsneutraliserer.

Kl. 19:43

Anden næstformand (Jeppe Søe):

Ordføreren.

Kl. 19:43

Kim Edberg Andersen (NB):

Men nu er det jo en ret, som er forankret hos dygtige kommunalt ansatte mennesker, som vurderer det her og giver dig den her ret. Så jeg er næsten sikker på, at jeg både kan have tillid til fagpersonalet på de her centre, hvor de begynder at komme ind, men også til de mennesker, som egentlig sender dem derhen. Jeg synes, det er en problemstilling, som er minimal i forhold til den store problemstilling, der er i, at mænd lige nu ikke har de rettigheder. Lige nu har jeg ikke de rettigheder, I har. Så er det altså et lille problem, om den her fejl kan ske – selvfølgelig ikke i situationen, men i forhold til at ingen mænd har rettigheder nu, bliver jeg nødt til at sige, at det er et lille problem.

Kl. 19:43

Anden næstformand (Jeppe Søe):

Da der ikke er flere, der har bedt om ordet, er forhandlingen sluttet. Dermed tak til ordføreren.

Jeg foreslår, at forslaget til folketingsbeslutning henvises til Socialudvalget. Hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

23) 1. behandling af beslutningsforslag nr. B 17:

Forslag til folketingsbeslutning om at sætte gasledningen til Lolland-Falster i bero.

Af Søren Egge Rasmussen (EL), Samira Nawa (RV) og Theresa Scavenius (ALT) m.fl.

(Fremsættelse 17.01.2023).

Kl. 19:44

Anden næstformand (Jeppe Søe):

Ønsker forslagsstillerne ordet? Ja. Ordføreren for forslagsstillerne, hr. Søren Egge Rasmussen.

Kl. 19:44

Begrundelse

(Ordfører for forslagsstillerne)

Søren Egge Rasmussen (EL):

Tak for det. FN's klimaeksperter kom i går med klar tale i en stor samlende rapport: Vi skal udfase de fossile brændsler, olie, kul og gas, hurtigere. Hvad gør regeringen i Danmark? Den udbygger det fossile gasnet – en kæmpe fejlinvestering, som den nuværende regering har arvet efter den tidligere regering.

Det, Folketinget behandler i dag, er et forslag til folketingsbeslutning om at sætte etableringen af gasledningen til Lolland-Falster i bero:

»Folketinget pålægger regeringen at sætte etableringen af gasledningen til Lolland-Falster i bero indtil 2025 og indkalde til nye politiske drøftelser på baggrund af et opdateret økonomisk og teknisk beslutningsgrundlag, som bl.a. skal indeholde en tilbundsgående vurdering af de teknologiske alternativer til gasledningen, særlig med fokus på hel og delvis elektrificering af sukkerfabrikkernes processer.«

Det er et forslag, som Enhedslisten, De Radikale og Alternativet har fremsat sammen, og det er en genfremsættelse af et B-forslag, som blev fremsat i starten af oktober, men som på det tidspunkt ikke nåede at blive behandlet på grund af folketingsvalget.

Kl. 19:45

Anden næstformand (Jeppe Søe):

Tak for det. Det var hermed begrundelsen for forslaget.

Forhandlingen er nu åbnet, og den første, der får ordet, er klima-, energi- og forsyningsministeren.

Kl. 19:46

Forhandling

Klima-, energi- og forsyningsministeren (Lars Aagaard):

Tak for ordet. Jeg vil gerne takke for forslaget, som regeringen dog af forskellige årsager ikke kan tilslutte sig.

Vi har pligt til at sikre vækst i hele Danmark. Den gasledning, som er under etablering, vil give Lolland-Falster mulighed for at udvikle sig og fastholde og skabe arbejdspladser, og det vil dermed styrke den regionale balance i en del af Danmark, som har udfordringer. Flere aktører i branchen har allerede en forventning om, at gasledningen bliver anlagt. Det gælder ikke kun virksomheden Nordic Sugar, men også biogasproducenter. Jeg tror, vi alle sammen er klar over, hvilken afgørende betydning Nordic Sugar har for den region, vi taler om.

Ambitionen er sideløbende, at gasproduktionen i Danmark skal være 100 pct. grøn i 2030. Det vil sige, at der kommer til at flyde biogas i de danske rør. Regeringen ønsker et grønt Danmark i vækst, og vi har brug for en rørledning til og fra Lolland-Falster for at sørge for, at den del af landet også er med på rejsen.

Forslaget kommer også på et tidspunkt i en proces, som er fremskreden. Der er allerede investeret mere end 400 mio. kr. i projektet, der er indgået aftaler med leverandørerne, materialer er blevet indkøbt, rørene ligger klar og skal snart lægges i jorden. Gasledningen til Lolland-Falster er allerede godt på vej, og den bliver afgørende for vækst og udvikling på Lolland-Falster.

På den baggrund støtter jeg ikke, at etableringen af gasledningen sættes i bero, og dermed ser jeg heller ikke noget grundlag for at genbesøge beslutningen.

Kl. 19:48

Anden næstformand (Jeppe Søe):

Første spørger er hr. Torsten Gejl.

Kl. 19:48

Torsten Gejl (ALT):

Tak. Og tak for talen. Hvad bygger ministeren det med, at Nordic Sugar kun kan bruge en gasledning til at drive deres kedler, på?

Kl. 19:48

Anden næstformand (Jeppe Søe):

Ministeren.

Kl. 19:48

Klima-, energi- og forsyningsministeren (Lars Aagaard):

Der spørges i virkeligheden til grundlaget fra den forrige regering, i forhold til hvorfor man satte projektet i gang. Jeg har ikke noget at tilføje til den beslutning, andet end at jeg erindrer diskussionen dengang, og jeg erindrer også, at man kiggede på alternativer og konkluderede, at der ikke var andre økonomiske og tekniske muligheder inden for rækkevidde for Nordic Sugar, så derfor satte man projektet i gang.

Så det grundlag ligger jo fra dengang. Jeg er jo minister i en ny regering, og jeg forholder mig til det stadie, projektet er på nu, og kigger ud ad forruden.

Kl. 19:49

Anden næstformand (Jeppe Søe):

Værsgo for opfølgning.

Kl. 19:49

Torsten Gejl (ALT):

Det vil sige, at ministeren er mødt frem uden at vide, hvorfor Nordic Sugar så absolut er nødt til at have kedler drevet af gas. Er ministeren opmærksom på, at man for 10 mio. kr. kan bygge elkedler, som koster lidt mere, og tilslutte dem til nettet.

Mit andet spørgsmål er: Ved ministeren, hvad biogas består af?

Kl. 19:49

Anden næstformand (Jeppe Søe):

Ministeren.

Kl. 19:49

Klima-, energi- og forsyningsministeren (Lars Aagaard):

Jeg er selvfølgelig vidende om den diskussion, der lå til grund for etablering af ledningen, herunder de vurderinger, der på det tidspunkt var fra Nordic Sugars side af mulighederne for at elektrificere produktionen. Det blev debatteret dengang, og det er jeg sikker på også har været en del af diskussionen her i Folketinget. Og det ligger jo frit og åbent fremme.

Der, hvor vi står lige nu, er, at gasledningen er planlagt. Der er indgået aftaler om indkøb, man er langt i processen, der er en forventning hos Nordic Sugar om, at ledningen når frem inden for den afsatte tidsplan. Og så glæder jeg mig i øvrigt over, at biogasproducenter i regionen også kigger på mulighederne for at udnytte gasledningen.

Kl. 19:50

Anden næstformand (Jeppe Søe):

Tak for det. Hr. Søren Egge Rasmussen.

Kl. 19:50

Søren Egge Rasmussen (EL):

Ministeren italesætter, at vi skal have vækst i hele Danmark, og at vi skal have vækst og udvikling. Jeg vil bare glæde mig over, at der er nogle steder i Danmark, hvor man har vækst og udvikling uden at have haft gas, bl.a. i Aarhus Kommune. Så det er jo sådan set en mulighed. Og hvad er det nu, man kigger ind i her? Man får en gasledning til Lolland Falster, og så er der en risiko for, at vi ikke får den elektrificering af samfundet, som der ellers ville være, hvis ikke der kom gas derned, og det synes jeg er yderst uheldigt. Det er den forkerte udvikling.

Jeg synes, at med de tal, der har været i projektet over tid, har vi kunnet se nogle budgetter, som skred, og et projekt, som er blevet dyrere og dyrere. Og jeg kunne egentlig godt tænke mig at vide, hvad det aktuelle anlægsbudget for projektet er, for det kan selvfølgelig lyde voldsomt, at man skal sætte noget i bero, som har haft visse udgifter, men hvis det er sådan, at det her budget ikke holder, og at vi er oppe på næsten halvanden milliard kroner, så synes jeg, det er et meget dyrt projekt. Hvad er det samlede budget?

Kl. 19:51

Anden næstformand (Jeppe Søe):

Ministeren.

Kl. 19:51

Klima-, energi- og forsyningsministeren (Lars Aagaard):

Med den viden, jeg har om projektet – og jeg eftersender gerne det eksakte tal til Folketinget – så ligger det på omkring 1,3 mia. kr. Det kan være, at der er et lille plus oveni; det kan jeg ikke erindre præcist. Det kan også flytte sig en lille smule, men da der er indgået kontrakter om langt det meste, er det min forventning, at det er i det leje, det endelige budget kommer til at ligge. Og det er rigtigt, som spørgeren siger, at det er flere penge end forudsat. Vi skal bare alle sammen i den her sammenhæng huske på, at den her beslutning ikke er truffet med udgangspunkt i et regneark; den er truffet med udgangspunkt i et ønske om at fastholde beskæftigelse i en egn af Danmark, som er meget afhængig af, at der fortsat er aktivitet på Nordic Sugar.

Kl. 19:52

Anden næstformand (Jeppe Søe):

Spørgeren.

Kl. 19:52

Søren Egge Rasmussen (EL):

Det havde jo været godt, hvis beslutningen var truffet ud fra, at man ville en bæredygtig fødevareproduktion i Danmark, og at man var gået mere efter sporet med at få mest muligt elektrificeret på fabrikken. Jeg synes, at det her har været en meget svær sag at håndtere. Jeg er godt klar over at ministeren har arvet en lortesag, og at beslutningen er taget på et tidligere tidspunkt. Og det har faktisk været en svær sag at diskutere, fordi sporene var lagt. Så det her med at drøfte elektrificering har faktisk været meget svært.

Kan ministeren ikke se, at det havde været bedre at satse på en elektrificering?

Kl. 19:52

Anden næstformand (Jeppe Søe):

Ministeren.

Kl. 19:52

Klima-, energi- og forsyningsministeren (Lars Aagaard):

Nu nævnte spørgeren før sine erfaringer med Aarhus, og det er jo en dejlig by, men det er ikke alle dele af landet, der er begunstiget af de muligheder for udvikling, der er i Aarhus. Jeg er ikke spor bekymret over, at dele af vores industri bliver elektrificeret, men det er også sådan, at der er dele af de processer, som er i industrien, hvor elektrificering vil være det dyre svar, og der er biogas en del af de værktøjer, vi kommer til at tage i brug.

Så jeg er sådan set ikke bekymret på den måde, som spørgeren er, for i min verden er grøn omstilling en blanding af elektrificering, hvor det økonomisk er den bedste løsning, og andre teknologier. Der vil være processer i industrien, hvor andre teknologier skal i spil, og der kan brug af biogas være et godt grønt svar.

Kl. 19:53

Anden næstformand (Jeppe Søe):

Den næste spørger er fru Samira Nawa.

Kl. 19:53

Samira Nawa (RV):

Tak, og tak til ministeren. Vil ministeren bekræfte, at med den her gasledning vil vi få et øget forbrug af gas i Danmark svarende til gasforbruget for omkring 96.000 husstande, altså hvis den bliver brugt fuldt ud?

Kl. 19:53

Anden næstformand (Jeppe Søe):

Ministeren.

Kl. 19:53

Klima-, energi- og forsyningsministeren (Lars Aagaard):

Det eksakte tal har jeg ikke i baghovedet, så det kan jeg hverken be- eller afkræfte, men jeg kan selvfølgelig sagtens sørge for, at det bliver sendt over. Men det er jo logisk, at i det øjeblik man slutter en stor industrivirksomhed på gasnettet, vil det isoleret set medføre et øget gasforbrug. Der er så også nogle andre brændsler, man holder op med at bruge, så det er jo ikke sådan en til en, for det øgede gasforbrug vil følges af et mindre forbrug af andre fossile brændsler.

Det, der er det vigtige, er: Når vi kigger frem mod 2030 og på det danske gasforbrug fremskrevet set i forhold til biogasproduktionen, ender vi da et sted, hvor det samlede danske gasforbrug kan blive dækket med grønne gasser? Og der er jeg faktisk positiv i forhold til den måde, tallene udvikler sig på nu. Det vil sige, at det, der lige nu er naturgas, bliver til biogas fremadrettet.

Kl. 19:54

Anden næstformand (Jeppe Søe):

Spørgeren.

Kl. 19:54

Samira Nawa (RV):

Men når nu det vil føre til et øget forbrug af gas, hvordan synes ministeren så det harmonerer med den tid, vi er i lige nu, altså i lyset af FN's klimapanels rapport, der kom i går og satte fokus på klimakrisen, men sådan set også af den sikkerhedspolitiske situation? For det kan jo svare til en omstilling til, at vi er yderligere afhængige af russisk gas.

Kl. 19:55

Anden næstformand (Jeppe Søe):

Ministeren.

Kl. 19:55

Klima-, energi- og forsyningsministeren (Lars Aagaard):

Jamen jeg synes egentlig, det hænger fint sammen: Vi har en strategi for udfasning af naturgas til boligopvarmning, for der har vi bedre alternativer, og så har vi en industriside, hvor vi i Europa fortsat har behov for, at vi har økonomisk aktivitet, og at der bliver drevet virksomheder, der kan skabe de produkter, som vi har behov for, og de processer skal så drives af så CO2-lette brændsler som muligt. Der er i første omgang naturgas og senere biogas en del af svaret på at fastholde industriel aktivitet i Europa.

Så det synes jeg sådan set ser rigtig fint ud, fordi vi jo i den samme periode accelererer vores adgang til grønne gasser.

Kl. 19:55

Anden næstformand (Jeppe Søe):

Tak til ministeren. Den første ordfører efter ministeren er fru Lea Wermelin.

Kl. 19:56

(Ordfører)

Lea Wermelin (S):

Tak for det. I virkeligheden tror jeg ikke, at der er nogen, der vil være særlig overraskede over den debat her i Folketingssalen i dag, for vi har jo diskuteret det her en hel del gange, så jeg ser det egentlig mest som et paradeforslag, der er fremsat af partierne i dag, for vi er jo sådan set enige om at være uenige, og det er jo fair nok, for det må man gerne være i Folketinget. Så derfor tror jeg bare, at det, jeg kommer til at sige i dag på vegne af Socialdemokratiet, ikke kommer til at overraske nogen.

Det, som vi lægger vægt på i Socialdemokratiet, er jo selvfølgelig, at vi sikrer den grønne omstilling, som er helt, helt afgørende. Det vil sige, at vi har et meget ambitiøst klimamål, vi har lavet brede aftaler, også med mange af partierne, som er i salen her i dag, og det skal vi fortsætte med. Da vi i den sidste periode som regering besluttede, at vi gerne ville anlægge den her gasledning til Lolland-Falster, handlede det jo i høj grad om – og det var også noget af det, som ministeren var inde på – at vi ønsker at fastholde industriarbejdspladser i Danmark, og der er altså nogen, som ikke er klar til at komme over på elektrificering, og det betyder, at vi, hvis ikke vi vil skubbe de arbejdspladser ud af landet, ønsker at sikre en anden energikilde, og det er så det, der er pointen her.

Vi har, ud over at gasledningen bliver til noget, en forventning om, at der også kan være mulighed for øget biogasproduktion. Det er noget af det, de også har været ude at sige fra Lolland-Falsters side, og det er sådan set også godt for den grønne omstilling, at vi har det mål om at udfase den naturgas, vi også talte om lige før, så vi sikrer, at vi kommer over på den grønne gas i fremtiden. Så vi mener ikke, at det vil være klogt for hverken klimaet, for den måde, vi fører klimapolitik på, eller for arbejdspladser i Danmark, hvis vi gjorde, som beslutningsforslagsstillerne siger her.

Så jeg synes, det er rigtig vigtigt, at vi holder fast i den grønne kurs, som vi har sat for Danmark, og vi har rigtig meget, vi skal. Vi må tage debatten igen, det gør jeg gerne, men jeg tror heller ikke, det er nogen overraskelse for nogen, at Socialdemokratiet ikke kan støtte beslutningsforslaget.

Kl. 19:58

Anden næstformand (Jeppe Søe):

Hr. Søren Egge Rasmussen.

Kl. 19:58

Søren Egge Rasmussen (EL):

Jeg håber ikke, at ordføreren også betragter FN's nye rapport som en paraderapport. Altså, vi står i en ny situation, og det skal vi tage bestik af. Og så må det være lidt specielt for den tidligere miljøminister at stå og forsvare den her sag med en anden kasket på i dag, da vi tidligere har oplevet, at den tidligere regering var meget aktiv for at arbejde for Nordic Sugar. Altså, jeg vil sådan set betegne det, som at den tidligere miljøminister var lobbyist for Nordic Sugar i et forsøg på at få tilladelse til, at fabrikken kunne køre videre og luftforurene mere, end EU tillader. Det spor lykkedes så ikke. Tja, hvad gjorde man så? Så var man nødt til at gå efter, at det blev en gasløsning for Nordic Sugar.

Det synes jeg er rigtig ærgerligt. Og jeg synes, at den her sag har været meget svær at debattere, fordi Socialdemokratiet har lagt sig så fast på, at man ville noget bestemt, i stedet for at varetage klimaets interesser.

Kl. 19:59

Anden næstformand (Jeppe Søe):

Ordføreren.

Kl. 19:59

Lea Wermelin (S):

Hold da op, hvor lang tid har jeg til min replik? Det var noget af en omgang, som Enhedslistens ordfører her fik skudt af sted. Jeg tror simpelt hen ikke, at jeg kan nå at vende tilbage om alt det, der var forkert, men det siger måske også sig selv. Altså, vi diskuterer et konkret beslutningsforslag her, og jeg synes, det bliver lige kækt nok at lægge mig ord i munden i forhold til det, som FN's Klimapanel er kommet med. Det er da dybt alarmerende, og selvfølgelig skal vi gøre noget. Men bare fordi  vi ikke er enige med Enhedslisten, betyder det jo ikke, at man kan lægge mig som ordfører de ord i munden, som Enhedslistens ordfører gør her.

Det er fair nok at have ambitioner på Socialdemokratiets vegne – vi har altid plads til flere medlemmer – men det er jo ikke overraskende, at vi står, hvor vi gør. Det gjorde vi i den tidligere regering; jeg stod også på mål for det dengang – ikke som lobbyist, men som politiker. Det er jo det, vi politikere også gør: Vi træffer beslutninger, vi står på mål for vores politik. Det gjorde vi i den sidste periode, og det gør vi stadig.

Kl. 20:00

Anden næstformand (Jeppe Søe):

Spørgeren.

Kl. 20:00

Søren Egge Rasmussen (EL):

Det er mit klare indtryk, at den tidligere miljøminister var i Bruxelles for at påvirke Kommissionen til at give en øget dispensation til, at Nordic Sugar kunne fortsætte med at producere mere end 17.500 driftstimer om året og opnå en undtagelse. Er det ikke korrekt, at det var det, som sådan set var miljøministerens ærinde i hendes dialog med Kommissionen?

Kl. 20:01

Anden næstformand (Jeppe Søe):

Ordføreren.

Kl. 20:01

Lea Wermelin (S):

Nu er jeg jo beriget af at være den tidligere miljøminister, så på den måde kan jeg oplyse Enhedslistens ordfører om, at jeg ikke agerer som lobbyist på vegne af nogen virksomheder; jeg agerer som minister for det her land. Og det er klart, at det, vi ønsker i forhold til nogle af de store industriproduktioner i Danmark – og det kan jo være forskelligt fra Enhedslisten til Socialdemokratiet – er at passe på de arbejdspladser i Danmark. Så vil vi gerne have, at de skal igennem en grøn omstilling, men alle de store industriproduktioner er netop ikke klar til den samme energikilde, og det er jo det, som det her er udtryk for.

Kl. 20:01

Anden næstformand (Jeppe Søe):

Så er det hr. Torsten Gejl.

Kl. 20:01

Torsten Gejl (ALT):

Jeg synes, det er lidt arrogant af ordføreren at kalde vores forslag for et paradeforslag, når man er ved at bruge 1,3 mia. kr. på en unødvendig gasledning og endda står og greenwasher det hele med at sige, at det er en grøn løsning.

Har ordføreren overhovedet undersøgt, hvad der kunne være af alternativer? El er trods alt grønnere end både fossil gas og biogas, og man skal ikke undersøge det særlig meget, før det viser sig, at de kedler nede på Nordic Sugar jo sagtens kan drives af el. Har ordføreren slet ikke undersøgt, om der kunne være nogen mulighed for at drive det på el? Og erkender ordføreren ikke, at det faktisk sagtens kunne være, at det kunne lade sig gøre uden den her trussel om at sende arbejdspladser ud af Danmark?

Kl. 20:02

Anden næstformand (Jeppe Søe):

Ordføreren.

Kl. 20:02

Lea Wermelin (S):

Jeg respekterer fuldt ud, at partier må fremsætte præcis de forslag i Folketinget, de gør. Jeg siger bare, at det ikke kan komme som nogen overraskelse, hvad der er Socialdemokratiets position i forhold til det her beslutningsforslag. Man kan jo nogle gange godt bare ville tage debatten for debattens skyld, og det er helt fair. Men der er bare ikke noget forandret i forhold til den position, som vi har diskuteret med hinanden, også ad nogle omgange. Det er derfor, jeg spørger: Hvad er det egentlig, forslagsstillerne ønsker at opnå med det her forslag? For forslagsstillerne ved jo på forhånd, at der ikke vil være flertal for det her forslag. Der er en bred kreds af partier, der bakker op om, at vi skal have den her gasledning til Lolland. Derfor må man jo stadig gerne fremsætte forslaget. Vi tager debatten, alt er skønt; jeg holder meget af hr. Torsten Gejl. Men det ændrer bare ikke på, at vi i forhold til det politiske er uenige. Det har vi været hele vejen igennem, og det er vi jo så sådan set bare fortsat.

Kl. 20:03

Anden næstformand (Jeppe Søe):

Spørgeren.

Kl. 20:03

Torsten Gejl (ALT):

Det kommer ikke som en overraskelse, at Socialdemokratiet fastholder deres position. Men derfor er positionen jo ikke rigtig; den er jo ikke rigtig, bare fordi det ikke er overraskende. Der er sket ting. Gassen bliver dyrere, energipriserne stiger, elløsningerne er blevet langt, langt bedre. Det skal i hvert fald frem. Det skal i hvert fald frem, at regeringen handler mod bedre vidende og forsøger at greenwashe et projekt, som i virkeligheden kunne køre på et meget grønnere grundlag, nemlig på el.

Kl. 20:04

Anden næstformand (Jeppe Søe):

Ordføreren.

Kl. 20:04

Lea Wermelin (S):

Men det synes jeg da også er en fin erkendelse at komme til – at vi grundlæggende bare er uenige. Det er vel trods alt også meget skønt, at vi her i Folketinget ikke er enige om det hele. Det, jeg gerne vil anholde, er, at man enten motivforsker eller siger, at det ikke er den rigtige løsning, fordi man ikke selv er enig. Det er jo sådan, det er med partier.

Vi har sådan set, synes jeg, helt åbent og ærligt stået på mål for, hvad den her beslutning handler om, og det handler om at passe på nogle arbejdspladser i en meget energiintensiv produktion, hvor vi også i fremtiden kan få den her grønne gas, altså biogassen, ind, men ikke kan elektrificere. Det er jo det, som ejerne meget klart siger.

Kl. 20:04

Anden næstformand (Jeppe Søe):

Tak til ordføreren. Næste ordfører er fru Linea Søgaard-Lidell.

Kl. 20:05

(Ordfører)

Linea Søgaard-Lidell (V):

Tak for ordet. Vi er i fuld gang med at omstille vores energiforbrug. Vi skal væk fra den fossile energi, og i stedet skal vi dække samfundets energibehov med grønne alternativer. I 2030 skal dansk produceret grøn gas dække hele Danmarks gasforbrug, og det er bl.a. det, som gasledningen til Lolland-Falster kan bidrage til. Samtidig vil rørledningen være med til at fastholde arbejdspladser og også udvikle regionen.

At anlægge gasledningen til Lolland-Falster blev besluttet af den tidligere regering. Nu er projektet godt i gang. Man er langt i processen, og man har investeret rigtig meget i projektet. I den situation mener jeg det ansvarlige er at lade projektet fortsætte, og på den baggrund kan Venstre ikke støtte beslutningsforslaget.

Kl. 20:05

Anden næstformand (Jeppe Søe):

Første spørger er hr. Torsten Gejl.

Kl. 20:06

Torsten Gejl (ALT):

Nu bliver der sagt, at projektet fra at køre på fossil gas går over på såkaldt grøn biogas. Ved ordføreren, hvad biogas egentlig er lavet af?

Kl. 20:06

Anden næstformand (Jeppe Søe):

Ordføreren.

Kl. 20:06

Linea Søgaard-Lidell (V):

Ja, det ved jeg godt, og jeg mener stadig væk, at det er det rigtige, at vi skal bruge biogas de steder, hvor vi ikke kan elektrificere direkte. Det vil selvfølgelig altid være det bedste, men når man ikke kan det – og vi kan jo høre på aktøren på Lolland, at de ikke kan se, at de kan fortsætte med en elektrificering – så vil der være nogle steder i industrien, hvor vi skal bruge grønne alternativer til det, og det kan bl.a. være biogas. Jeg mener faktisk også, det er ret vigtigt, at vi ser ind i, hvordan vi kan fortrænge den fossile gas, som bliver brugt i dag, også selv om vi skal nedskalere vores gasforbrug helt, og så erstatte det med biogas, og her kan den her rørledning jo bidrage.

Kl. 20:06

Anden næstformand (Jeppe Søe):

Spørgeren.

Kl. 20:07

Torsten Gejl (ALT):

Jamen kan ordføreren så ikke oplyse mig om, hvad biogas generelt produceret i Danmark består af, og så stadig væk igen kalde det grønt?

Kl. 20:07

Anden næstformand (Jeppe Søe):

Ordføreren.

Kl. 20:07

Linea Søgaard-Lidell (V):

Alternativet lige nu til, at Nordic Sugar går over på biogas, er, at de bruger letolie eller heavy fuel, og det er alt andet lige mere udledende end biogas.

Kl. 20:07

Anden næstformand (Jeppe Søe):

Næste spørger er hr. Søren Egge Rasmussen.

Kl. 20:07

Søren Egge Rasmussen (EL):

Jeg har noteret mig, at der i dansk erhvervsliv er forskellige holdninger til finansieringen af den her gasledning, forskellige holdninger i Dansk Industri og Dansk Erhverv. Og når man investerer 1,3 mia. kr. i en ny gasledning, er det jo sådan, at det er samtlige gasforbrugere i Danmark, som over deres nettariffer kommer til at betale en højere nettarif, når der skal laves sådan en investering på 1,3 mia. kr. Så det her er sådan set noget, som forringer den del af erhvervslivet, som bruger gas på nuværende tidspunkt, for det gør, at gassen bliver dyrere for dem. Det kunne jeg da godt tænke mig at høre hvad ordføreren synes om.

Så må man til det der med at bruge grøn gas sige, at der jo er mange steder i erhvervslivet og i transporten, vi kunne bruge den biogas, som ser ud til at være lettere stigende, men nu står vi altså over for en gasledning, som kan medføre, at der kommer et væsentlig højere gasforbrug i Danmark. Kan ordføreren ikke se, at der er nogle dilemmaer i det, at man kommer til at lokke nogle erhvervsvirksomheder på Lolland-Falster over på gassen i stedet for at elektrificere?

Kl. 20:08

Anden næstformand (Jeppe Søe):

Ordføreren.

Kl. 20:08

Linea Søgaard-Lidell (V):

Der er også et potentiale på Lolland-Falster omkring at producere biogas, og det, jeg i hvert fald kan forstå på aktørerne dernedefra, er, at ønsket er, at man indfrier det potentiale til biogasproduktion og derfor kan eksportere biogas til resten af landet og på den måde også være med til at fortrænge det forbrug af naturgas, vi har lige nu.

Kl. 20:09

Anden næstformand (Jeppe Søe):

Spørgeren.

Kl. 20:09

Søren Egge Rasmussen (EL):

Jamen der er jo flere steder rundtomkring i landet, man gerne vil bygge biogasanlæg eller udvide eksisterende produktion, og det er korrekt, at det kan man gøre mange steder. Jeg ved nu ikke lige, om det er noget særligt på Lolland i forhold til andre dele af landet. Jeg synes, det er problematisk med den støtte, der er til biogas. Vi kigger ind i, at det er den del af det, der officielt er vedvarende energi, som får den markant største statslige støtte. Så det har altså også en bagside, at der bliver den her biogasudbygning, som medfører statslige udgifter. Kan ordføreren ikke se det?

Kl. 20:09

Anden næstformand (Jeppe Søe):

Ordføreren.

Kl. 20:09

Linea Søgaard-Lidell (V):

Jamen det er rigtigt, men ikke desto mindre mener jeg, det er bedre, at vi ser på, hvordan vi kan bidrage til, at grøn gas kommer til at dække det forbrug, vi ser ind i vi kommer til at blive ved med at have af gas. Og så er der også bare det faktum, at der jo vil være store økonomiske konsekvenser ved, at vi stopper projektet, når det nu er godt i gang.

Kl. 20:10

Anden næstformand (Jeppe Søe):

Dermed tak til ordføreren. Den næste ordfører er fru Karin Liltorp, Moderaterne.

Kl. 20:10

(Ordfører)

Karin Liltorp (M):

Tak for det. Vi kan jo næsten ikke tale om Lolland uden at nævne roer og sukker, hvilket allerede er blevet gjort, selv om der selvfølgelig er mange andre ting, der kan siges om denne herlige ø. Nordic Sugar var engang den største virksomhed i Nordeuropa og er stadig væk en meget vigtig virksomhed i området. Desværre har den historisk ikke været særlig grøn, da man har brugt kul og olie til produktionen. Nordic Sugar er som næsten alle andre virksomheder i landet helt med på dagsordenen om, at den fremtidige produktion skal være grøn, og det kan man på sigt opnå ved elektrificering. Men ifølge vores underretninger er teknologien i dag ikke klar til, at så store virksomheder kan køre på f.eks. varmepumper. Hr. Torsten Gejl har flere gange nævnt, at den teknologi allerede eksisterer, men det er så ikke de indberetninger, vi har fået om det.

Derfor ser vi omlægning til gas som en mulighed, og det er derfor, der skal anlægges den her rørforbindelse på Lolland, som allerede har været planlagt længe. Og der er jo på nuværende tidspunkt allerede brugt rigtig mange penge på det her – over 400 mio. kr., har vi hørt – så det er jo mere end bare de første spadestik, der er taget.

Ambitionen er, at den nye gasledning på sigt skal transportere 100 pct. grøn gas, biogas, og derfor giver den nye gasledning mulighed for at mindske CO2-udledningen. Potentielt er der rigeligt med tilgængelig biomasse på Lolland-Falster alene, som kan muliggøre en biogasproduktion. Nu ved jeg også, at hr. Torsten Gejl flere gange har spurgt ind til, hvordan biogassen kommer fra – den kommer fra affaldsprodukter fra især landbruget, så man netop bruger en del af affaldet fra landbruget, som kan bruges til at udvinde gas af.

Så samlet set bidrager den nye gasledning til en grøn omstilling, der vil gøre det muligt at erstatte de fossile brændstoffer med grøn gas, og vi ser det derfor som den bedste løsning at fortsætte rørarbejdet på nuværende tidspunkt. Derfor støtter Moderaterne ikke op om forslaget.

Kl. 20:12

Anden næstformand (Jeppe Søe):

Den første spørger er hr. Søren Egge Rasmussen.

Kl. 20:12

Søren Egge Rasmussen (EL):

Jeg ærgrer mig lidt over processen i den her sag, for der er jo kommet nogle nye dokumenter, bl.a. en analyse fra Deloitte og Kraka fra maj 2022, hvor en af delkonklusionerne er, at en hel eller delvis elektrificering derfor kan være både den billigste og den grønneste løsning for Nordic Sugar og for samfundet – altså både for virksomheden og for samfundsøkonomien. Jeg synes, at det er så ærgerligt, at den her delvise elektrificering ikke er blevet taget mere positivt ned lige fra starten. Det er jo ikke ordførerens skyld; det er nogle tidligere politikere, som har lukket ørerne.

Jeg synes, at det der med, at vi nu står med noget, hvor man godt kan argumentere for, at man er nødt til at føre gasledningen videre, er rigtig ærgerligt. Nordic Sugar er den næststørste CO2-udleder, og jeg synes, at den her delvise elektrificering er det, man skulle gå efter – og det kan man sådan set godt. Har ordføreren ikke hørt, at en delvis elektrificering kunne være løsningen?

Kl. 20:13

Anden næstformand (Jeppe Søe):

Ordføreren.

Kl. 20:13

Karin Liltorp (M):

Jeg vil ikke stille mig negativ over for en delvis elektrificering, og om det så betyder 5 eller 10 pct., kan jeg på ingen måde forholde mig til. Men jeg er også bevidst om, at vi endnu ikke har set succeshistorien i forhold til de her store elektrificeringsprojekter, og det bliver vi også nødt til at tage med i betragtning. Jeg ved, at det er noget, som den her regering også er blevet skudt i skoene, nemlig at den ligesom laver sine antagelser på fremtidige muligheder, som bare ikke er realistiske muligheder i dag. Men selvfølgelig kunne elektrificering på sigt også være en del af løsningen.

Kl. 20:14

Anden næstformand (Jeppe Søe):

Spørgeren.

Kl. 20:14

Søren Egge Rasmussen (EL):

I den her rapport fra Kraka og Deloitte står der så, at man har en produktion i Schweiz, hvor der er 40 pct.s elektrificering. Og jeg er da sikker på, at når man har det ét sted, vil man kunne komme højere op i Danmark, hvis det var sådan, at det var det, man udviklede på. Så jeg synes, det er rigtig ærgerligt, at den tidligere regering ikke har villet gå ind i det her med den delvise elektrificering. Så der er sådan set noget at kigge på. Jeg ved godt, at det er i sidste øjeblik, men den delvise elektrificering er sådan set et spor – kan ordføreren ikke se det?

Kl. 20:14

Anden næstformand (Jeppe Søe):

Ordføreren.

Kl. 20:14

Karin Liltorp (M):

Jeg tror helt sikkert, at elektrificering er en stor del af fremtiden for rigtig mange private husstande, men forhåbentlig også for en del af industrien – men vi er der bare ikke helt endnu. Jeg håber jo også, at Enhedslistens ordfører kan se, at selv om vi så har 40 pct.s elektrificering – hvis det er det tal, vi tager som best case, eller bedste situation, som jeg vel skal sige her – så vil der jo stadig væk være 60 pct., som ikke er supporteret af det her, og derfor vil vi jo stadig væk have brug for gassen til ligesom at klare resten.

Kl. 20:15

Anden næstformand (Jeppe Søe):

Så er det hr. Torsten Gejl.

Kl. 20:15

Torsten Gejl (ALT):

Tak. Hvor er det dejligt med en velforberedt ordfører, der går direkte i materien.

Jeg står her med en artikel fra EnergiWatch, og overskriften er: »Lamslået leverandør forstår ikke ny gasledning: Det er simpelt at elektrificere sukkerfabrikker«. Jeg vil ikke lige nævne navnet på virksomheden – det synes jeg ikke sømmer sig her i salen. Men det er altså en fuld elektrificering, og de har tilsvarende projekter i Tyskland og taler for, at det sagtens kan lade sig gøre. Og de bekymringer, som man har haft på Nordic Sugar, har de faktisk løst i Tyskland. Har ordføreren været opmærksom på den løsning?

Kl. 20:15

Anden næstformand (Jeppe Søe):

Ordføreren.

Kl. 20:15

Karin Liltorp (M):

Nej, der må jeg jo indrømme, at jeg hverken er ingeniør eller specialist på det område. Jeg kan jo kun tage de underretninger, vi har fået, om, at elektrificering ikke er en mulighed på nuværende tidspunkt, for gode varer, og at det derfor vil være dumt at sætte det hele i bero på grund af en mulig løsning i fremtiden. Der er det altså noget sikrere at satse på, at vi fortsætter med rørledningen og faktisk også får grøn gas til Lolland.

Kl. 20:16

Anden næstformand (Jeppe Søe):

Spørgeren.

Kl. 20:16

Torsten Gejl (ALT):

Jeg spurgte den tidligere klimaminister i samrådet: Hvorfra har man de oplysninger, at det ikke er muligt at bruge el eller andre ting? Det siger Nordic Sugar, var svaret. Synes ordføreren, at det er godt nok dokumenteret, når man tager svaret fra den virksomhed, det hele handler om, for gode varer og ikke undersøger det yderligere?

Kl. 20:16

Anden næstformand (Jeppe Søe):

Ordføreren.

Kl. 20:16

Karin Liltorp (M):

Nej, men jeg synes måske stadig væk, vi mangler at se de gode eksempler på, at de helt store virksomheder er blevet elektrificeret, og det håber jeg også at ordføreren for Alternativet anerkender, og at der stadig væk er nogle usikkerheder forbundet med det her. Det er jo derfor, vi føler, at det er sikrere at gå videre ad den her vej, hvor vi faktisk ved, at vi kan ende op med grøn energi. Og det kan godt være, at fremtiden kommer til at byde på nogle andre løsninger, og så er vi jo også med på den.

Kl. 20:17

Anden næstformand (Jeppe Søe):

Dermed tak til ordføreren. Næste på talerstolen er fru Signe Munk. Værsgo.

Kl. 20:17

(Ordfører)

Signe Munk (SF):

Tak for ordet. Den grønne omstilling af Danmark kræver både biogas og grøn strøm. Den kræver både elkabler og gasrør. I min optik er et elkabel eller et gasrør hverken grønt eller sort i sig selv. Det handler grundlæggende om, hvad den energi, der løber igennem, er lavet på. Og begge dele, både strømmen og gassen, skal være 100 pct. grøn i 2030, og det er også det, vi har truffet politiske beslutninger omkring. Det er faktisk sådan, at da vi i tidernes morgen diskuterede den her sag og det første gang kom til politisk diskussion, om man skulle lægge et gasrør til Lolland-Falster, så var det klare budskab fra SF: Vi har brug for at geare op på biogasproduktionen, så vi kan få 100 pct. grøn biogas i 2030, og så vil jeg bare sige til glædelig opmuntring her i salen, at det jo er dejligt, at vi er nået dertil rent politisk, men selvfølgelig kan vi komme endnu længere. Men lad det ligge for nu.

Hvorfor siger jeg netop det her med biogassen og strømmen? Det er, fordi i det forslag, som ligger her fra forslagsstillerne, lyder det jo nærmest, som om det i sig selv er sort at bygge et gasrør til Lolland-Falster, på trods af at det jo er det, der får sukkerfabrikkerne væk fra olie og kul. Det er jeg bare uenig i. Det er jo ikke rigtigt. Der kommer CO2-reduktioner ud af den her omstilling.

Hele den her diskussion tog i tidernes morgen sit udgangspunkt i, at sukkerfabrikkerne netop skal igennem den grønne omstilling, som resten af dansk industri også skal. Det, der er særligt her, er, at vi har med en virksomhed at gøre, som bruger høje temperaturer. Altså, den tunge industri har sværere ved elektrificering end mange andre virksomheder. Uanset hvordan man vender og drejer denne diskussion, er den praktiske virkelighed, at sukkerfabrikkernes klare svar er, at de har brug for gas til den grønne omstilling. De kan ikke, hverken delvis eller helt, elektrificeres. Det er for risikabelt, lyder budskabet. Man kan jo godt diskutere, om man er enig i det budskab eller ej, men virkeligheden er jo den, at vi ikke sidder og leder sukkerfabrikkerne på Lolland og Falster. Vi tager stilling til, om vi vil lægge et gasrør til Lolland-Falster.

Men der er også mere i sagen end det, for det at få et gasrør til Lolland-Falster gør netop, at vi kan få biogasanlæg op at køre med en bedre businesscase, når der ligger et gasrør. Det kommer ikke uden støtte, det anerkender jeg fuldt ud, men med de planer, der er lige nu, vil der komme tre til fire gange mere biogas end det forbrug, der vil være på Lolland-Falster. Det vil sige, at der altså med de her projekter også er biogas fra Lolland-Falster tilbage til Danmark igennem røret. Det er jo ikke helt uvæsentligt i forhold til den grønne omstilling i Danmark.

Derudover er der et stort overskud af strøm på Lolland og Falster, og derfor er der også projekter – hvis man tager sig den tid at følge lidt med i politik på Lolland og Falster – hvor man arbejder med projekter om grønne power-to-x-brændstoffer, hvor man netop kobler det at have et overskud af grøn strøm med gasproduktion.

Det her handler også om arbejdspladser. Det skal ikke være nogen hemmelighed. Sukkerfabrikkerne beskæftiger 350 personer, og 750 mennesker leverer roer til sukkerproduktionen. Det lokale erhvervsliv har oplevet, at der er investeringer for omkring 6 mia. kr., som er kommet, i relation til at der nu kommer en gasledning til Lolland-Falster. Der kommer nye virksomheder. Det synes jeg ikke er uvæsentligt. Det er en egn. Der er brug for arbejdspladser. Det er gode, solide arbejdspladser i provinsen. Og så kommer de til at blive hjulpet på vej i den grønne omstilling ved at få et gasrør. Det synes jeg vi skal give dem, og jeg synes, det er god grøn pragmatisme, at vi både får grøn omstilling, men også sørger for, at der vil være arbejdspladser på den egn.

Kl. 20:21

Anden næstformand (Jeppe Søe):

Tak for det. Hr. Søren Egge Rasmussen.

Kl. 20:21

Søren Egge Rasmussen (EL):

Den her historie på Lolland fik en ændring, da Baltic Pipe blev besluttet, og der var nogle, der ligesom kunne se, at så kunne man godt forlænge en gasledning fra Næstved og ned på Lolland-Falster. Når man så er i en situation, hvor Nordic Sugar kan få betalt hovedparten af investeringerne over gasforbrugernes nettariffer i stedet for selv at skulle investere i den løsning med flydende gas, som ellers var i proces, er det jo klart, at historien går i den retning. Og det er bare gasforbrugerne, der kommer til at betale.

Jeg synes egentlig, det kunne være interessant at få SF til at forholde sig til, at hvis det her bliver startet op, er det jo ikke grøn gas. Så er det måske 42 pct. såkaldt grøn gas, og resten er fossil gas, hvis det er sådan, at tidsplanen holder, og man kan åbne for gasledningen ind til Nordic Sugar i 2025. Er det en grøn løsning?

Kl. 20:22

Anden næstformand (Jeppe Søe):

Ordføreren.

Kl. 20:22

Signe Munk (SF):

Men så kunne jeg have lyst til at spørge hr. Søren Egge Rasmussen: Fordi der er strøm i elkablerne i dag, som bliver produceret på kul, skal vi så også kalde det danske elnet for sort, og skal vi så lade være med at lægge flere elkabler? Altså, jeg tror, vi skal passe på med at gøre energidebatten – undskyld – så sort-hvid. Det er jo rigtigt, at når man kigger i det danske gasmiks i dag, er der, som jeg lige husker det, 40 pct. biogas og 60 pct. naturgas. Og derfor er det netop lidt vigtigt at huske på, at når der bliver koblet biogasproduktion på gasledningen på Lolland-Falster – altså konkrete projekter, der er på vej – så kommer der et bidrag til at lave den grønne omstilling af gassen, og vi har jo et politisk mål om at nå derhen i 2030. Jeg tror så på, at vi kan tage flere politiske beslutninger, der gør, at gassen faktisk bliver 100 pct. grøn i 2027. Men pointen viser bare tilbage til, at det, det handler om, både er, hvad vi fylder i gasrøret, men altså også, hvad vi producerer vores strøm på.

Kl. 20:23

Anden næstformand (Jeppe Søe):

Spørgeren.

Kl. 20:23

Søren Egge Rasmussen (EL):

Jamen det kan man jo se i den årlige opgørelse over elmikset i Danmark. Altså, der kan man se, hvor grøn vores elektricitet er. Men biogas er noget sværere, for vi har jo en masse restprodukter, gødning fra den animalske produktion, som har en enormt høj belastning, og så putter man den ind i et biogasanlæg, og så synes man, at hele produktionen er noget så grøn, men det er jo ikke tilfældet. Vi har en enorm belastning med en alt for stor animalsk produktion i Danmark, og det løser sig altså ikke bare ved, at man opsamler noget af metanen inde i et biogasanlæg. Kan ordføreren ikke se, at vi skal passe på med også at kalde den her gas for grøn?

Kl. 20:24

Anden næstformand (Jeppe Søe):

Ordføreren.

Kl. 20:24

Signe Munk (SF):

Der starter hr. Søren Egge Rasmussen lidt en anden diskussion. Men i forhold til biogasproduktionen er det jo et vældigt miks af meget organisk materiale, der bliver forgasset. Det er rigtigt, at der er noget gylle, men der er altså også slam fra spildevandsanlæggene, og der er også det madaffald, som hr. Søren Egge Rasmussen sorterer derhjemme. Så det korte af det lange er bare, at der er et miks her. Der er jo faktisk lavet analyser på, om man ved at dække det danske gasforbrug med biogas, samtidig med at man skærer ned i det, så vil binde sig til det samme niveau af husdyr, som der er i dag, og det er ikke analysen. Altså, der er lavet en analyse – jeg mener faktisk, det var Greenpeace, der var ude med den, og flere grønne organisationer har lavet den. Så den kobling, hr. Søren Egge Rasmussen laver, mener jeg faktisk ikke har hold i virkeligheden.

Kl. 20:25

Anden næstformand (Jeppe Søe):

Tak. Så er det hr. Torsten Gejl.

Kl. 20:25

Torsten Gejl (ALT):

Tak for talen. Når man bruger 1,3 mia. kr. på en gasledning, tænker ordføreren så ikke, at det kunne være klogt at undersøge det lidt mere end bare det, virksomhederne siger, i forhold til om det er muligt at løse det på en anden måde? Jeg bilder mig ind, at ordføreren sad med til det samråd – det kan godt være, at jeg tager fejl – hvor jeg spurgte klimaministeren direkte, hvor man har de oplysninger fra, at det kun er muligt at bruge gas, og hvor ministeren svarede, at det siger Nordic Sugar.

Mener ordføreren ikke, at der skal lidt mere end en virksomheds ord til, før vi bruger 1,3 mia. kr. på en gasledning?

Kl. 20:25

Anden næstformand (Jeppe Søe):

Ordføreren.

Kl. 20:25

Signe Munk (SF):

Der er jo ligesom to ting, man sådan bliver nødt til at afgøre med sig selv her, og det ene er, om Folketinget her kan bestemme, hvad Nordic Sugar gør. Nej, det kan vi ikke. Det er en privat virksomhed. Så når Nordic Sugar siger, at de ikke tror på, at det er muligt fuldstændig at elektrificere deres produktion, og at de ikke kommer til at gøre det, og alternativet bliver flydende gas, hvis der ikke kommer et gasrør, så er det jo det, vi må forholde os til som Folketing. Hvis der kom flydende gas, var det jo flydende naturgas, og det er for mig at se ingen bedre løsning for klimaet, end hvis du har gas i rør, som løbende bliver grønnere.

Så det er jo en spændende diskussion, og jeg kan også godt huske, da Siemens Gamesa i EnergyWatch, som ordføreren henviste til tidligere, var ude at sige, at man har en varmepumpeløsning. Jamen det er fint, men tag den diskussion med Nordic Sugar, for den politiske opgave her er jo, når vi har en virksomhed, som siger, at de ikke kommer til at elektrificere, men at de har brug for et gasrør for at komme væk fra kul og olie, at tage stilling til det og så afgøre, om vi vil lægge det gasrør. Og det mener jeg at vi skal, også fordi det bidrager til, at vi kan få en øget produktion af biogas, som vi har brug for i vores gasmiks.

Kl. 20:26

Anden næstformand (Jeppe Søe):

Spørgeren.

Kl. 20:26

Torsten Gejl (ALT):

Jo jo, men det kunne jo godt være, at man kunne have spurgt Nordic Sugar til, om der var andre løsninger i stedet for bare at tro blindt på deres første bud. De er jo trods alt økonomisk stærkt involverede i det her.

Men mit spørgsmål her går lidt på SF's holdning til biogas. Altså, der er jo en diskussion om, hvorvidt biogas er grøn gas, eller hvor grønt det er, og det kræver jo, at der bliver lavet masser af biogas på f.eks. slagteriaffald. Meget af biogasproduktionen kræver i hvert fald et stort og omfattende husdyrbrug, et stort landbrug og en dyreproduktion, som jo er ekstremt klimaødelæggende. Mener SF uforbeholdent, at biogas er en grøn gas?

Kl. 20:27

Anden næstformand (Jeppe Søe):

Ordføreren.

Kl. 20:27

Signe Munk (SF):

Ja, det er en grøn gas; det er jo forgasning af organisk materiale, og det materiale behøver ikke at være det samme blandingsforhold, som det er i dag. Der er lavet en analyse – og jeg vil gladelig sende den til hr. Torsten Gejl – som netop viser, at det at øge biogasproduktionen ikke er direkte forbundet til det at beholde den mængde af husdyr, vi har i Danmark i dag.

Så SF's politik om, at vi har brug for at reducere dyreholdet, samtidig med at det gasforbrug, vi har, skal være 100 pct. grøn gas, biogas, kan sagtens mødes. Det, som vi jo så bare skal huske på, er, at vi ikke skal smide om os med gassen, men at vi skal bruge den der, hvor det er allermest nødvendigt, og det er bl.a. i den tunge industri.

Kl. 20:28

Anden næstformand (Jeppe Søe):

Dermed tak til ordføreren fra SF. Den næste ordfører er fru Lise Bech fra Danmarksdemokraterne.

Kl. 20:28

(Ordfører)

Lise Bech (DD):

Tak for det. Det her er jo en spændende diskussion, men med hensyn til det, som de tre partier har foreslået om, at den her allerede aftalte etablering af gasledningen til Lolland-Falster skal sættes i bero indtil 2025, kan jeg bare med det samme sige, at det er Danmarksdemokraterne imod.

I Danmarksdemokraterne ønsker vi ikke at tage sukkerfabrikkerne på Lolland-Falster og en række andre virksomheder som gidsler i en politisk diskussion om, hvorvidt deres produktion nu er grøn nok. Den her gasledning er allerede politisk besluttet, og sukkerfabrikkerne forventer helt at kunne stoppe med at bruge olie og kul i produktionen, når gasledningen er oppe at køre. De er blevet stillet en gasledning i udsigt, og vi kan ikke tillade os at skabe usikkerhed om det, ligesom der allerede er foretaget erhvervsinvesteringer for omkring 6 mia. kr. som følge af den her gasledning. Der skal bl.a. opføres fire nye biogasanlæg i området.

Sukkerfabrikkerne på Lolland-Falster har virkelig brug for den her gasledning, hvis de skal omstille deres produktion til en mere klimavenlig en af slagsen, og i takt med at en større og større andel af den gas, der strømmer igennem ledningen, bliver til biogas, så vil produktionen på sukkerfabrikkerne blive grønnere. Sukkerfabrikkerne på Lolland-Falster har ca. 370 ansatte, og sukkerproduktionen er en stor del af mange landmænds indtjeningsgrundlag, fordi de leverer sukkerroer til fabrikkerne. Hvis det her gasledningsprojekt sættes i bero, vil det kunne bringe rigtig mange gode danske arbejdspladser i fare, for vi må jo sige, at produktionen i dag ikke just er klimavenlig, da den drives på kul og olie.

Den eneste realistiske måde, man hurtigt kan komme af med kul og olie på, er den her gasledning. Gasledningen er nødvendig for at undgå at skubbe sukkerproduktionen ud af landet, og det vil være katastrofalt for Lolland-Falster, og allerede ved etableringen vil gasledningen medføre store CO2-besparelser, og der vil på sigt blive en helt CO2-neutral løsning, når vi får nok biogas.

Så som tidligere nævnt stemmer Danmarksdemokraterne imod forslaget, og altså også fordi det vil gå ud over danske arbejdspladser på Lolland-Falster, hvis virksomheder som f.eks. sukkerfabrikkerne ikke har de nødvendige rammer til at omstille deres produktion og reducere deres CO2-udledning. Tak for ordet.

Kl. 20:31

Anden næstformand (Jeppe Søe):

Selv tak. Der er ingen kommentarer til den ordførertale, så tak til ordføreren. Og den næste ordfører er fru Sólbjørg Jakobsen, Liberal Alliance.

Kl. 20:31

(Ordfører)

Sólbjørg Jakobsen (LA):

Tak for ordet. Jeg er her på vegne af vores ordfører, hr. Steffen W. Frølund, som desværre ikke kunne være her, men jeg skal forsøge at gøre rede for vores synspunkter. Liberal Alliance er også imod beslutningsforslaget. En hel regions industri og en masse borgere har planlagt deres investeringer efter denne politisk besluttede gasledning. Det kan vi ikke lave om på i sidste time uden meget stærke og saglige begrundelser, og vi mener ikke, at beslutningsforslaget indeholder tilstrækkelige saglige begrundelser for det, så vi er også imod.

Kl. 20:32

Anden næstformand (Jeppe Søe):

Dermed tak til ordføreren. Der er ingen kommentarer dertil. Den næste ordfører er fru Mona Juul, Det Konservative Folkeparti.

Kl. 20:32

(Ordfører)

Mona Juul (KF):

Tak for ordet. Det er godt at evaluere og revurdere store beslutninger, særlig når det gælder den grønne omstilling, som jo løbende udvikler sig, og jeg synes faktisk, at forslagsstillerne har nogle valide argumenter for at gentænke den tidligere regerings beslutning om at lave en gasledning til Lolland-Falster. Det kan omvendt bare ikke nytte noget, at de virksomheder, som vi beder om at omstille sig, skal blive i tvivl om de pejlemærker, som vi stiller op for dem. Derfor mener Konservative umiddelbart, at vi skal fastholde planerne og glæde os over den store interesse, der er for at omstille til biogas. Jeg håber også, at vi i udvalgsarbejdet kan få en grundig behandling af forslaget, så alle aspekter bliver belyst. Og så vil jeg slutte af med at hilse fra Dansk Folkeparti, som er imod forslaget.

Kl. 20:33

Anden næstformand (Jeppe Søe):

Tak for det. Hr. Søren Egge Rasmussen.

Kl. 20:33

Søren Egge Rasmussen (EL):

Jeg vil bare sige tak for konstateringen af, at der kan være valide argumenter for, at man bør revurdere store projekter. Så når man – det er så ikke ordførerens ord, men mine ord – ser et projekt, der bliver dyrere og dyrere, og vi har en energisituation i Europa med gas fra Rusland, som lige pludselig også er et sikkerhedspolitisk problem, og man ser stigende gaspriser, burde man revurdere tingene.

Jeg forstår godt ordførerens konklusion. Nu er det jo en tidligere klima- og energiminister, der har truffet beslutningen inden for den kompetence, som den daværende minister havde, så det er jo sådan lidt en svær situation. Jeg synes faktisk aldrig, vi har haft debatten helt ordentligt; vi har ikke haft en debat, der var tilbundsgående nok. Og derfor irriterer det mig, at den her delvise elektrificering aldrig er blevet taget alvorligt nok. Det er blevet gjort til, at vi bare ønsker en fuldstændig elektrificering. Nej, vi havde sådan set et forslag om delvis elektrificering. Så tak for anerkendelsen af, at vi sådan set rejser en problematik, der er væsentlig.

Kl. 20:34

Anden næstformand (Jeppe Søe):

Ordføreren.

Kl. 20:34

Mona Juul (KF):

Jamen altså, store budgetoverskridelser skal vi tage alvorligt. Vi skal også tage det alvorligt, når Deloitte og Kraka laver en analyse, som er værd at læse og holde øje med, også i forbindelse med det her projekt. Altså, så er vi jo selvfølgelig nødt til at se på det igen.

Men egentlig forstår jeg ikke, hvorfor der ikke var en ordentlig debat om det med den tidligere minister. Det mener jeg jo at Enhedslistens ordfører måske ovenikøbet havde en bedre chance for at skabe en debat om, eftersom Enhedslisten var en del af forståelsespapiret med den tidligere regering, end jeg i hvert fald havde mulighed for. Så måske er det lige ved at være en postgang for sent.

Kl. 20:34

Anden næstformand (Jeppe Søe):

Spørgeren.

Kl. 20:35

Søren Egge Rasmussen (EL):

Jamen altså, det havde været bedre, at det her forslag var blevet behandlet i folketingssamlingen i starten af oktober. Altså, nogle gange har man politiske sager, hvor man ikke kan trænge igennem, og den her sag var af den type, altså hvor Socialdemokratiet fuldstændig havde truffet sin beslutning og det parlamentariske grundlag havde meget svært ved at påvirke den forudindtagede holdning til det her projekt. Så mine evner som politiker slog ikke til i den her sag; det gjorde de ikke. Jeg beklager.

Kl. 20:35

Anden næstformand (Jeppe Søe):

Ordføreren.

Kl. 20:35

Mona Juul (KF):

Velkommen i oppositionen, du. Man må ikke sige du, sorry.

Kl. 20:35

Anden næstformand (Jeppe Søe):

Der er ikke flere spørgsmål. Tak til ordføreren. Næste ordfører er fru Samira Nawa, Radikale Venstre.

Kl. 20:35

(Ordfører)

Samira Nawa (RV):

Tak. I går kunne FN's Klimapanel sætte det sidste punktum i deres sjette hovedrapport. Synteserapporten fra FN's Klimapanel er det sidste venlige los bagi for os alle sammen, inden det er for sent. Og deres konklusioner er rystende: Den globale opvarmning har allerede ødelæggende konsekvenser blandt verdens fattigste og mest udsatte lande, og også herhjemme kommer vi til at mærke klimakrisen. Siden overgangen til det industrielle samfund er den globale temperatur steget med 1,1 grad. Det er skræmmende tæt på den halvanden grad, som vi med Parisaftalen er blevet enige om er grænsen. Rapporten slår dog også fast, at vi stadig kan nå at bremse klimaforandringerne, så et barn, der fødes i dag, ikke skal opleve uoverstigelige og uoverskuelige temperaturstigninger, men det kræver handling i et hidtil uset tempo.

Det giver dog håb, at rapporten konkluderer, at den vedvarende energi kan slå den fossile energi. Man konkluderer, at der er penge nok, hvis vi vel at mærke kanaliserer penge fra investeringer i fossil energi til grøn energi, energieffektivisering og elektrificering. Og det er egentlig ikke ny viden, ikke for Radikale Venstre og ikke for forslagsstillerne bag forslaget her.

Netop derfor var vi i Radikale Venstre helt fra start lodret imod etableringen af ny fossil infrastruktur i Danmark. For det er, præcis hvad gasledningen til Lolland-Falster er: nye investeringer i gasinfrastruktur i en tid, hvor der er brug for det stik modsatte. Faktum er, at den her nye gasledning vil øge Danmarks forbrug af gas med, hvad der svarer til gasforbruget af 96.000 husstande, hvis gasledningen udnyttes fuldt ud, og da der så at sige allerede er skruet op for alle grønne gashaner, vil hver ny kubikmeter gas være sort gas og kunne i sidste ende være gas, vi kunne have undgået at importere fra Rusland.

Alt imens vi mangler entreprenørmaskiner og rørsvejsere, hvilket skaber usikkerhed om fjernvarmeprojekters økonomi, vil etableringen af gasledningen øge efterspørgslen på op imod 200 ekstra årsværk. Det er grønne hænder, som vi i Radikale Venstre hellere så brugt på hurtigere udrulning af fjernvarme, så endnu flere borgere kan blive uafhængige af gas.

Så er der jo sket meget, siden regeringen godkendte ansøgningen om etableringen af gasledningen tilbage i februar 2021: Rusland har angrebet Ukraine og sendt Europas forsyningssikkerhed til tælling, og energipriserne er skudt i vejret, og alt imens har etableringen af gasledningen sprængt budgettet med knap 500 mio. kr.

Derfor har vi sammen med Enhedslisten og Alternativet foreslået, at etableringen af gasledningen til Lolland-Falster sættes i bero indtil 2025, og at ministeren indkalder til nye politiske drøftelser. Det vil være godt for klimaet. Danmark undgår en investering, som gør os fattigere. Vi reducerer vores afhængighed af gas fra Rusland og frigiver hænder til den grønne omstilling, og derfor er vi i Radikale Venstre medforslagsstillere og selvfølgelig også for det her beslutningsforslag.

Kl. 20:39

Anden næstformand (Jeppe Søe):

Så er det fru Signe Munk.

Kl. 20:39

Signe Munk (SF):

Jeg tror bare, at jeg så lige skal forstå Radikales klimapolitik med det her indlæg, for hvis det danske gasnet er et fossilt gasnet, som sukkerfabrikkerne ikke må komme på, er det så ensbetydende med, at de 50 virksomheder i Danmark, som i dag er på gasnettet – de industrivirksomheder, som kommer af med kul og olie og over på gas nu – heller ikke skal over på gas? Og i så fald: Hvordan vil Radikale Venstre gøre det?

Så skal jeg også bare lige forstå: Hvad er det, Nordic Sugar skal gøre i den periode, hvor virksomheden så ikke vil få gas? Skal den så bruge kul og olie – og er det så bedre for klimaet?

Kl. 20:40

Anden næstformand (Jeppe Søe):

Ordføreren.

Kl. 20:40

Samira Nawa (RV):

Jeg tror, at fru Signe Munk egentlig skal tænke over de spørgsmål, der blev stillet, da hun selv stod her, for hele pointen er jo, at vi skal have en grøn omstilling. Det tænker jeg egentlig at vi er enige om. Og der er fra flere sider blev peget på en elektrificering, og det er jo også det, som vi vil i Radikale Venstre. Det er det, som FN's klimarapport også peger på, hvis vi vil reelt i mål med den grønne omstilling, altså hvis det er, at vi vil undgå en stor klimakrise. Og så er der jo også flere gange i salen her blevet peget på, at det ikke er fuld elektrificering, men delvis elektrificering, der er tale om.

Så der er løsninger, og der er også løsninger på nogle af de ting, som fru Signe Munk selv pegede på fra talerstolen i forhold til arbejdspladser. Det er jo også noget, som vi rigtig gerne vil sikre fra radikal side. Men det kan ikke bare blive ved med at foregå på den måde, som det hidtil har gjort.

Kl. 20:41

Anden næstformand (Jeppe Søe):

Fru Signe Munk.

Kl. 20:41

Signe Munk (SF):

Det var jo så bare helt og aldeles ikke et svar på, om de virksomheder, der er på gasnettet i dag, stadig skal være det. Men det andet spørgsmål er så: Hvordan vil Radikale Venstre tvinge Nordic Sugar til at bruge den elløsning, som de siger ikke er mulig, men som fru Samira Nawa siger hun ved er mulig?

Kl. 20:41

Anden næstformand (Jeppe Søe):

Ordføreren.

Kl. 20:41

Samira Nawa (RV):

Jeg har ikke hørt Nordic Sugar sige, at det ikke er muligt. Men jeg har hørt dem pege på en løsning, som gør, at man fra regeringens side vil lave den her gasledning. Derfor burde man jo faktisk grave lidt i, hvad det egentlig er, der er af muligheder, for arbejdspladserne vil vi rigtig gerne bibeholde, men elektrificering må være løsningen.

Kl. 20:42

Anden næstformand (Jeppe Søe):

Tak for det. Så er det fru Karin Liltorp.

Kl. 20:42

Karin Liltorp (M):

Tak for det. Jeg blev også lidt forvirret under ordførerens tale med dens fokus på, hvor meget gas der vil blive brugt på Lolland som følge af den her gasledning. Og der tænkte jeg bare, at jeg ville hjælpe med at opklare, at store virksomheder jo har brug for rigtig, rigtig meget energi, og det er nok ikke en overraskelse.

Så jeg vil bare være sikker på, at ordføreren faktisk forstår, at den gas, der skal komme, faktisk skal erstatte kul og olie, som bliver brugt i dag, og at biogas faktisk er et grønt alternativ til naturgas.

Kl. 20:42

Anden næstformand (Jeppe Søe):

Ordføreren.

Kl. 20:42

Samira Nawa (RV):

Ja, jeg er skam udmærket klar over, hvad tanken er, men vi er også nødt til at se ud over det. Og biogas er jo også blevet diskuteret her i Folketingssalen, i forhold til hvad det egentlig består af og om det kunne være brugt andre steder – og det mener jeg sådan set godt det kunne. Altså, biomasseressourcen kan jo bruges på mange forskellige måder, og det kunne f.eks. være til metanol i Mærsks store skibe.

Kl. 20:43

Anden næstformand (Jeppe Søe):

Opfølgning.

Kl. 20:43

Karin Liltorp (M):

Ja, tak for det. Og jeg er da glad for, at ordføreren erkender, at der kan gøres brug af biogas andre steder. Men jeg tror nok også, at jeg mangler at forstå, hvad løsningen på nuværende tidspunkt er på det store energibehov, som Nordic Sugar har lige nu, og om ordføreren godt kan se, at det faktisk kunne være en vej hen til en grønnere løsning, end vi har i dag, i det mindste.

Kl. 20:43

Anden næstformand (Jeppe Søe):

Ordføreren.

Kl. 20:43

Samira Nawa (RV):

Det er lige præcis en grønnere løsning, som vi ønsker i Radikale Venstre. Og det er jo derfor, at vi foreslår at sætte det her i bero, både ud fra et sikkerhedspolitisk hensyn, så vi frigør nogle hænder til den grønne omstilling, så vi kan få flere over på fjernvarme, men sådan set også, så vi kommer i dybden med, hvad det er, der er den rigtige løsning. For som det er blevet påpeget tidligere, har det ikke været debatteret grundigt nok.

Kl. 20:44

Anden næstformand (Jeppe Søe):

Dermed tak til ordføreren for Radikale Venstre. Næste ordfører er hr. Torsten Gejl.

Kl. 20:44

(Ordfører)

Torsten Gejl (ALT):

Tak, formand. Regeringen vil lave en gasledning, der skal forsyne Nordic Sugar på Lolland – i første omgang med fossil gas fra Norge og Tyrafeltet – for at de kan drive de elkedler, de bruger til sukkerproduktionen. I en tid, hvor de internationale klimarapporter er mere og mere dystre – mere dystre end nogen sinde – vil regeringen bruge næsten 1,3 mia. kr. på at bygge en gasledning for at drive nogle kedler, som efter meget stor sandsynlighed kan drives af grøn el. Og det vil kun koste ca. 10 mio. kr. at bygge dem. Det vil ganske vist også koste nogle penge at udbygge elnettet, sådan at de kan få forbindelse til elnettet, men det er jo ikke noget, der ligner de 1,3 mia. kr., som regeringen vil kaste efter rørledninger.

Men på trods af at der findes elkedler, som kan løse opgaven, og som ser ud til at løse lignende opgaver i andre lande, mener regeringen ikke, at el kan drive de store kedler hos Nordic Sugar. Hvilket grundlag har man for at sige det? Svaret fra den tidligere klimaminister er, at det siger Nordic Sugar. Da jeg til et samråd spurgte den daværende klimaminister, om regeringen selv havde undersøgt sagen, var svaret: Nej, vi stoler på Nordic Sugar. Man bygger altså en gasledning til 1,3 mia. kr., fordi dem, der skal modtage gassen, siger, at det er den eneste løsning, på trods af at det vil tage 10 sekunder at finde artikler, der viser, at det hele formentlig sagtens kan løses med grøn el. Er det rettidig omhu? Er det rettidig omhu i en gigantisk klimakrise, hvor der tilmed er krig i Ukraine, der sender gasprisen på himmelflugt og gavner den russiske økonomi, så længe gassen flyder fra Rusland?

I den her sag findes der alle muligheder for at sætte det her projekt på pause og overveje, hvordan det kan løses klogere, som det foreslås i det her beslutningsforslag fra Alternativet, Radikale Venstre og Enhedslisten. Tiden er løbet fra fossil gas, og opgaver kan løses billigere og mere klimarigtigt ved at bruge grøn el. Problemet er, at når regeringen har taget et standpunkt, holder den ved det, uanset hvor uhensigtsmæssig dyrt, ulogisk og klimaødelæggende det er. For et stykke tid siden læste jeg en undersøgelse, der sagde, at det ofte er sådan, at jo mere en politiker får dokumentation for, at vedkommende tager fejl, jo mere forsvarer vedkommende sit standpunkt. Det er en sørgelig udvikling, som vi nok alle sammen er nødt til at tænke grundigt over her i Folketinget, men som jeg mener udfolder sig i forhold til det her forslag, som vi behandler i dag. Det betyder desværre, at vi ikke kan finde ud af at løse sager på andre måder, når det viser sig, at vi tager fejl.

Vi stemmer selvfølgelig for forslaget, for vi er selv med til at fremsætte det, og vi takker Enhedslisten og Radikale for samarbejdet. Tak, formand.

Kl. 20:47

Anden næstformand (Jeppe Søe):

Så er det hr. Søren Egge Rasmussen.

Kl. 20:47

Søren Egge Rasmussen (EL):

Hvis vi her et minut i tolv ti centimeter fra målstregen kunne finde en anden løsning end en gasledning til 1,3 mia. kr., synes jeg, det er værd at folde ud. Og nu nævnte ordføreren, at man for 10 mio. kr. kunne få nogle elkedler, som kunne løse problemet. Er det 10 mio. kr. pr. sukkerfabrik, eller hvordan skal det forstås? Og er det noget, som vi kan bringe ind i en udvalgsbehandling, hvor vi kan komme frem til, at flere kunne synes om, at det er bedre at bruge 10 mio. kr. på en investering end 1,3 mia. kr.?

Kl. 20:48

Anden næstformand (Jeppe Søe):

Ordføreren.

Kl. 20:48

Torsten Gejl (ALT):

Jeg vil nødig nævne navnet på det firma, som siger det her under overskriften: »Lamslået leverandør forstår ikke ny gasledning: Det er simpelt at elektrificere sukkerfabrikker«. De siger, at det kan gøres for 10 mio. kr. Jeg har i hvert fald et bud her, som virker så interessant, at vi burde kigge meget, meget dybere i det.

Kl. 20:48

Anden næstformand (Jeppe Søe):

Så er det fru Karin Liltorp.

Kl. 20:48

Karin Liltorp (M):

Tak for det. Jeg synes, det er rigtig dejligt, at ordføreren for Alternativet sætter sig så grundigt ind i emnet, og jeg synes jo, det virker virkelig besnærende, at man kan finde en løsning til 10 mio. kr., men fordi jeg er sådan skeptisk af natur, tænker jeg, at det ville være rart at se en liste over de virksomheder, som er lykkedes med den her elektrificering for 10 mio. kr. pr. virksomhed. Nu kan jeg faktisk ikke helt finde ud af, om der er størst bekymring for beløbets størrelse, men jeg håber, at ordføreren ellers anerkender, at det faktisk kunne være et skridt på vejen til noget mere grønt, end vi har i dag, og at der ligesom ikke er tid til at bruge for lang tid på at stoppe op og tænke på, om der kunne være en anden løsning, der potentielt kunne være bedre om 5 år.

Kl. 20:49

Anden næstformand (Jeppe Søe):

Ordføreren.

Kl. 20:49

Torsten Gejl (ALT):

Tak for ordene, men nej, vi har meget, meget travlt, når det handler om at redde klimaet, og vi er ikke indstillet på at vente nogle år med fossil gas og så bagefter bruge det, som man kalder grøn gas, altså biogas. I Alternativet mener vi faktisk ikke, at biogas er så grøn, så vi mener, det haster rigtig meget med at udforske elløsningerne.

Kl. 20:50

Anden næstformand (Jeppe Søe):

Værsgo.

Kl. 20:50

Karin Liltorp (M):

Jeg tror, vi alle sammen er interesseret i at få elektrificeret landet så hurtigt som overhovedet muligt, men jeg synes måske også, at vi skal lade den her teknologiske usikkerhed, der trods alt er om de her anlæg til 10 mio. kr., komme offeret til gode. Jeg tror også, vi ser biogas som mere grøn, end Alternativet måske gør, for hensigten er selvfølgelig, at vi ikke skal bruge fossil gas. Vi skal på sigt bruge biogas, og det er vi forhåbentlig også enige om.

Kl. 20:50

Anden næstformand (Jeppe Søe):

Ordføreren.

Kl. 20:50

Torsten Gejl (ALT):

Til Børsen begrunder Nordic Sugar det, at de ikke kan bruge elkedler, med deres forsøg fra 1990'erne. Det synes jeg er for tyndt et grundlag at lægge sådan en beslutning her an på. Jeg ville ønske, at den nuværende klimaminister havde sagt til os: Vi har undersøgt el, vi har undersøgt alt, vi har virkelig været inde at tjekke deres oplysninger. Så kunne vi derpå have taget en god beslutning, i stedet for at de bare siger: Det kan vi ikke. Nå, okay, fint, I får en gasledning til 1,3 mia. kr.

Kl. 20:51

Anden næstformand (Jeppe Søe):

Tak til ordføreren. Næste ordfører er ordføreren for forslagsstillerne, og det er hr. Søren Egge Rasmussen.

Kl. 20:51

(Ordfører for forslagsstillerne)

Søren Egge Rasmussen (EL):

Tak. Det er jo et beslutningsforslag, som er en genfremsættelse af beslutningsforslag nr. B 4, som blev fremsat her i Folketingssalen den 5. oktober, og jeg må da erkende, det havde været bedre at debattere det og behandle det den 6. oktober, men nu står vi her i dag, og det var den første mulighed for at kunne behandle det fælles beslutningsforslag fra Enhedslisten, Radikale og Alternativet.

Den forfærdelige krig i Ukraine har en gang for alle understreget, at energipolitik er blevet sikkerhedspolitik. Europa importerer store mængder naturgas fra Rusland, og denne afhængighed har vist os, hvor sårbar Europa er, så længe vi er afhængige af import af naturgas fra Rusland. Energipriserne og særlig prisen på naturgas er på himmelflugt; den er godt nok faldet på det seneste, men den er stadig væk meget høj i forhold til tidligere, og det gavner den russiske økonomi, så længe der flyder gas fra Rusland til Europa. I 2022 blev der i Folketinget truffet vigtige beslutninger, som bidrager til at sikre Danmarks uafhængighed af russisk gas, herunder aftaler om udfasning af gas til opvarmning og en grøn skattereform, som skal gøre det dyrere for virksomheder at udlede drivhusgasser. Alt dette sættes over styr, hvis gasledningen til Lolland-Falster etableres med et nyt gasforbrug til følge. Forslagsstillerne er i forbindelse med forhandlingerne om »Danmark kan mere II« fra april 2022 blevet oplyst, at gasledningen vil kunne levere gas til nye gaskunder svarende til det, som 96.000 husstande har af gasforbrug, og det svarer til omkring 25 pct. af de nuværende private gaskunder.

Omkring det økonomiske grundlag må man sige, at beslutningen om etablering af gasledningen er truffet før krigen i Ukraine, før gasprisernes himmelflugt, og før et bredt dansk Folketing vedtog verdens mest ambitiøse afgift på drivhusgasser. Derudover har bl.a. stigende stålpriser medvirket til budgetoverskridelser og en samlet anlægssum på forventeligt 1,455 mia. kr. Det var det, vi skrev i vores beslutningsforslag, men i dag har vi så fået et nyt tal fra ministeren, som hedder 1,3 mia. kr. I udvalgsbehandlingen synes jeg det ville være væsentligt at få det helt præcise tal for, hvad det er for en anlægsinvestering, vi står over for, og hvad der kunne være af alternativer. Disse ændringer og forudsætninger har bevirket, at projektets samlede økonomiske grundlag bør opdateres. Fra start har projektet haft en negativ samfundsøkonomisk værdi, og senest har konsulentvirksomheden Ea Energianalyse i et notat »Økonomi af omlægning af ledningsgas for Nordic Sugar ved nye rammer for energisektoren« påvist, at de ændrede økonomiske forudsætninger medfører, at brugen af naturgas fra gasledning også privatøkonomisk – her må det sådan set være virksomhedsøkonomisk – vil være mindre attraktiv for Nordic Sugar end elektrificering af sukkerfabrikkens processer. Dette understøttes også af Kraka og Deloitte, som i analysen »Gasledning til Lolland-Falster – en dyr løsning for samfundet og klimaet« beskriver, at en delvis elektrificering kan være den både billigste og grønneste løsning for Nordic Sugar og for samfundet.

Allerede da den tidligere regering godkendte Energinets § 20-ansøgning om etablering af gasledningen, havde projektet en samlet anlægssum, inklusive reserver, på 856 mio. kr. i faste 2021-priser, og projektet udgør et samfundsøkonomisk underskud på 699 mio. kr. Det var den virkelighed, man bedømte projektet ud fra i den tidligere regering. I december 2021 kunne ministeriet oplyse om en budgetoverskridelse, hvor budgettet blev opjusteret til 1,016 mia. kr. i løbende priser, og samtidig blev det samfundsøkonomiske underskud opjusteret til 869 mio. kr. Så har der så været en senere budgetoverskridelse, der er blevet opgjort til en sum på 1,455 mia. kr., men det er muligt, at 1,3 mia. kr., som ministeren oplyste i dag, er det korrekte tal. Det må vi så finde ud af. Ministeren har i tidligere svar til Klima-, Energi- og Forsyningsudvalget oplyst, at der afventer en endelig revision, et revideret budget, fra Evida, og det er for mig uklart, om der kan forventes yderligere budgetoverskridelser, og hvor meget det samfundsøkonomiske underskud er steget i den seneste forventede budgetoverskridelse. Denne samfundsøkonomi vil også være væsentlig at få belyst i udvalgsbehandlingen.

Kl. 20:56

Forslaget her går ud på at sætte gasledningen på pause. Ifølge Energinet igangsættes etableringsarbejdet af gasledningen til Lolland-Falster i 2023, så der er altså fortsat mulighed for at sætte projektet i bero, indlede politiske drøftelser og beslutte sig for en grønnere vej for Lolland-Falster. Det kan synes lidt vildt, når vi har hørt i dag, at der er brugt 400 mio. kr., men det er jo et projekt til 1,3 mia. kr., så der er sådan set stadig væk noget at spare ved at stille projektet i bero. Under hensyntagen til projektets ændrede forudsætninger, den usikre forsyningssituation, det politiske ønske om at gøre Danmark og Europa uafhængig af russisk gas og flere eksperters anbefalinger bør projektet sættes i bero. Gennemføres etableringen af gasledningen til Lolland-Falster, vil Danmarks uafhængighed af naturgas stige, og det vil med overvejende sandsynlighed øge Danmarks udledning af drivhusgasser. Ydermere risikerer Energinet og Evida at stå tilbage med en regning til de øvrige gaskunder på gasnettet. Derfor pålægger forslaget regeringen at sætte gasledningen i bero indtil 2025 og øjeblikkelig anmode Energinet og Evida om at stoppe alle aktiviteter i relation til etableringen af gasledningen.

Så mener forslagsstillerne også, at der skal indkaldes til politiske forhandlinger, og i forbindelse med at projektet sættes i bero pålægges regeringen at indkalde Folketingets partier til en politisk drøftelse på baggrund af et opdateret økonomisk grundlag og en ny teknisk redegørelse, som bl.a. ser på alternativer til ledningsført naturgas, herunder både hel og delvis elektrificering, lokal anvendelse af biogas og mulige løsninger baseret på flydende gas.

Jeg vil gerne sige tak til De Radikale og til Alternativet for at være medforslagsstillere og for at have præget dagens debat. Så plejer jeg også at takke andre, som er værd at takke, og der vil jeg gerne takke De Konservative for at have fremført, at der er valide argumenter for, at vi har genfremsat dette beslutningsforslag. Tak for debatten indtil nu.

Kl. 20:58

Anden næstformand (Jeppe Søe):

Fru Karin Liltorp.

Kl. 20:58

Karin Liltorp (M):

Tak for det. Nu kom der jo forskellige ting på bordet her, og især kom det til at handle meget om økonomi, og der vil jeg i virkeligheden gerne høre ordføreren om, hvad det primære argument er for ordføreren. For det handlede jo meget om, at det bliver dyrt og prisen bliver overskredet, og det er jo rigtig uheldigt; vi skal bestemt ikke fråse med skatteydernes penge. Men jeg vil bare gerne forstå, om det er et problem, at den grønne omstilling bliver dyrere end beregnet. For hvis vi tager udgangspunkt i den klimarapport, der lige er udkommet i dag, kan det kun gå for langsomt, og vi skal gøre, hvad vi kan, og der kan også godt komme nogle usikre ting på bordet. Men er det ikke det bedste, vi kan gøre lige nu, eller synes ordføreren også, at det er for dyrt, hvis det faktisk ender med at medvirke til den grønne omstilling? Og der vil jeg gerne lige tilføje, at vi stadig væk snakker om, at det skal baseres på biogas, og der står masser af biogasproducenter klar og siger: Vi kan godt levere meget mere biogas end i dag, hvis det skulle være nødvendigt.

Kl. 20:59

Anden næstformand (Jeppe Søe):

Ordføreren.

Kl. 20:59

Søren Egge Rasmussen (EL):

Nu har jeg indtil nu været ordfører for forslagsstillerne, og i det, jeg siger fra nu af, vil jeg sådan set fremføre Enhedslistens holdninger, hvis det er okay. Det har andre ordførere jo også haft mulighed for. Altså, prisen for den grønne omstilling har jo betydning, og det har jo betydning, om vi bruger 1,3 mia. kr. på den her gasledning, eller man i stedet for sagde i forhold til de 1,3 mia. kr.: Skulle vi ikke bruge 500 mio. kr. til fjernvarmepuljen og så 500 mio. kr. til klimabistand og så måske 300 mio. kr. til at gøre det nemmere for kommunerne at lave den grønne omstilling? Sådan ville jeg hellere bruge pengene.

Kl. 21:00

Anden næstformand (Jeppe Søe):

Så er det fru Signe Munk.

Kl. 21:00

Signe Munk (SF):

Jeg kunne bare godt tænke mig at høre ordføreren svare helt klart på en ting: Hvis konsekvensen af at lade være med at lægge det her gasrør er, at sukkerfabrikkerne lukker på Lolland-Falster, er det så okay med Enhedslisten? Er det Enhedslistens politik, at de virksomheder ikke er så vigtige for den egn, så de kan godt lukke?

Kl. 21:00

Anden næstformand (Jeppe Søe):

Ordføreren.

Kl. 21:00

Søren Egge Rasmussen (EL):

Det er ikke vores tilgang. Jeg har noteret mig, at der var en energiløsning med flydende gas i proces, og som Nordic Sugar sådan set havde gjort sig klar til. Og jeg har også noteret mig, at der er bevilget 13,5 mio. kr. til en midlertidig løsning, som også baserer sig på, så vidt jeg ved, flydende gas. Så der er sådan set andre energikilder til at sikre produktionen, frem til at man kunne få en delvis elektrificering, og det er sådan set det, jeg italesætter. Altså, jeg har sådan set talt for en delvis elektrificering hele tiden, og det er jo ikke bare for sjov; det er jo sådan set for at fortsætte produktionen. Men jeg synes også godt, at man kunne have en kritisk tilgang til, hvad det er for en landbrugsproduktion, vi har i Danmark, og der sker jo hele tiden en omstilling og udvikling af vores landbrug, og man producerer ikke det samme, som man gjorde for 20 år siden, og derfor kan jeg da sagtens forestille mig, at man har en produktion, hvor der produceres mindre sukker i Danmark. Altså, det skal jeg slet ikke udelukke. Jeg synes, at vi skal se på alle fødevarer og se på, hvor den mest bæredygtige produktion er.

Kl. 21:01

Anden næstformand (Jeppe Søe):

Spørgeren.

Kl. 21:01

Signe Munk (SF):

Men så vil jeg bare prøve igen: Hvis sukkerfabrikkerne på Lolland-Falster lukker som en konsekvens af Enhedslistens politik – det tror jeg er et meget sandsynligt scenarie – er det så okay med Enhedslisten, at det er den krigsomkostning, der er, for at afvise et gasrør?

Kl. 21:02

Anden næstformand (Jeppe Søe):

Ordføreren.

Kl. 21:02

Søren Egge Rasmussen (EL):

Nej, vi peger jo på en delvis elektrificering, som ser ud til samfundsøkonomisk og også virksomhedsøkonomisk at kunne være en billigere løsning, og dermed hjælper vi sådan set sukkerfabrikkerne ved at hjælpe dem til at få en delvis elektrificering, og dermed kan de nemmere overleve, i stedet for at køre ad det der fossile spor, som SF er så vild med.

Kl. 21:02

Anden næstformand (Jeppe Søe):

Tak til ordføreren.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Klima-, Energi- og Forsyningsudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 21:02

Meddelelser fra formanden

Anden næstformand (Jeppe Søe):

Der er ikke mere at foretage i dette møde.

Folketingets næste møde afholdes i morgen, onsdag den 22. marts 2023, kl. 13.00.

Jeg henviser til den dagsorden, der fremgår af Folketingets hjemmeside.

Tak for ordet, tak for ordene, og tak til baglandet, hvis der sidder nogen bag skærmen stadig væk.

Mødet er hævet. (Kl. 21:03).


54. møde

Tirsdag den 2. maj 2023 kl. 13.00

Dagsorden

1) Spørgsmål om fremme af forespørgsel nr. F 15:

Forespørgsel til indenrigs- og sundhedsministeren om lokaldemokratiet og kommunernes fremtid.

Af Theresa Berg Andersen (SF) m.fl.

(Anmeldelse 27.04.2023).

2) Spørgsmål om fremme af forespørgsel nr. F 16:

Forespørgsel til indenrigs- og sundhedsministeren om offentligt tilskud til fedmemedicin.

Af Mette Thiesen (DF) m.fl.

(Anmeldelse 28.04.2023).

3) Indstilling fra Udvalget til Valgs Prøvelse:

4) Fortsættelse af forespørgsel nr. F 2 [afstemning]:

Forespørgsel til statsministeren om regeringens værdipolitik med fokus på de udfordringer, der følger af indvandringen.

Af Pia Kjærsgaard (DF) m.fl.

(Anmeldelse 24.01.2023. Fremme 31.01.2023. Forhandling 28.04.2023. Forslag til vedtagelse nr. V 7 af Pia Kjærsgaard (DF). Forslag til vedtagelse nr. V 8 af Kasper Sand Kjær (S), Morten Dahlin (V) og Mohammad Rona (M). Forslag til vedtagelse nr. V 9 af Carl Valentin (SF). Forslag til vedtagelse nr. V 10 af Susie Jessen (DD), Steffen Larsen (LA) og Brigitte Klintskov Jerkel (KF). Forslag til vedtagelse nr. V 11 af Rosa Lund (EL), Christian Friis Bach (RV) og Noah Sturis (ALT)).

5) 3. behandling af lovforslag nr. L 63:

Forslag til lov om ændring af lov om social service. (Hurtigere og mere fleksibel hjælp og støtte til borgere med en hastigt fremadskridende sygdom).

Af social- og boligministeren (Pernille Rosenkrantz-Theil).

(Fremsættelse 15.03.2023. 1. behandling 22.03.2023. Betænkning 13.04.2023. 2. behandling 25.04.2023. Lovforslaget optrykt efter 2. behandling).

6) 2. (sidste) behandling af beslutningsforslag nr. B 3:

Forslag til folketingsbeslutning om mulighed for at stille folketingsspørgsmål til ministre vedrørende forhold under deres tidligere ministerembeder. 

Af Morten Messerschmidt (DF) m.fl.

(Fremsættelse 29.11.2022. 1. behandling 26.01.2023. Betænkning 19.04.2023).

7) 2. behandling af lovforslag nr. L 64:

Forslag til lov om ændring af lov om social service, lov om retssikkerhed og administration på det sociale område, lov om forpligtende kommunale samarbejder, lov om almene boliger m.v. og lov om leje af almene boliger. (Omlægning af indsatsen mod hjemløshed, udvidelse af ordning om udslusningsboliger og indretning af bofællesskaber m.v.).

Af social- og boligministeren (Pernille Rosenkrantz-Theil).

(Fremsættelse 15.03.2023. 1. behandling 22.03.2023. Betænkning 27.04.2023).

8) 2. behandling af lovforslag nr. L 54:

Forslag til lov om ændring af færdselsloven. (Undtagelse til hegningspligt i områder med udsatte dyr m.v.).

Af transportministeren (Thomas Danielsen).

(Fremsættelse 01.03.2023. 1. behandling 23.03.2023. Betænkning 25.04.2023).

9) 1. behandling af lovforslag nr. L 116:

Forslag til lov om ændring af lov om arbejdsløshedsforsikring m.v. (Fritagelse for fradrag i efterløn for arbejde i sundhedsvæsenet i 2023 og 2024).

Af beskæftigelsesministeren (Ane Halsboe-Jørgensen).

(Fremsættelse 26.04.2023).

10) 1. behandling af lovforslag nr. L 117:

Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om individuel boligstøtte. (Afskaffelse af indtægtsregulering som følge af pensionistens egen arbejdsindtægt i folkepensionens grundbeløb og pensionstillæg, justering af reglerne med henblik på mere rimelige pensionsberegninger m.v.).

Af beskæftigelsesministeren (Ane Halsboe-Jørgensen).

(Fremsættelse 26.04.2023).

11) Forhandling om redegørelse nr. R 12:

Digitaliseringsministerens redegørelse om Danmarks digitale vækst 2023.


(Anmeldelse 26.04.2023. Redegørelse givet 26.04.2023. Meddelelse om forhandling 26.04.2023).

12) 1. behandling af lovforslag nr. L 112:

Forslag til lov om midlertidig udskydelse af betalingsfrister for indeholdt A-skat og arbejdsmarkedsbidrag og midlertidig forhøjelse af standardfradraget for dagplejere.

Af skatteministeren (Jeppe Bruus).

(Fremsættelse 25.04.2023).

13) 1. behandling af lovforslag nr. L 119:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og forhøjelse af beløbsgrænsen).

Af social- og boligministeren (Pernille Rosenkrantz-Theil).

(Fremsættelse 26.04.2023).

14) 1. behandling af lovforslag nr. L 120:

Forslag til lov om ændring af lov om social service. (Ophævelse af aldersgrænsen og dispensationsadgangen i ordningen med kontant tilskud til ansættelse af hjælpere til overvågning og støtte i forbindelse hermed om natten).

Af social- og boligministeren (Pernille Rosenkrantz-Theil).

(Fremsættelse 26.04.2023).

15) Forhandling om redegørelse nr. R 2:

Ministeren for nordisk samarbejdes redegørelse om det nordiske samarbejde.

(Anmeldelse 08.02.2023. Redegørelse givet 08.02.2023. Meddelelse om forhandling 08.02.2023).

16) Forhandling om redegørelse nr. R 3:

Forsvarsministerens redegørelse om det nordiske forsvars- og beredskabssamarbejde. 

(Anmeldelse 08.02.2023. Redegørelse givet 08.02.2023. Meddelelse om forhandling 08.02.2023).

Kl. 13:00

Meddelelser fra formanden

Formanden (Søren Gade):

Mødet er åbnet.

Fra midlertidigt medlem af Folketinget Jeppe Kofod (S) har jeg modtaget meddelelse om, at han fra og med den 2. maj 2023 ikke ønsker at fortsætte som stedfortræder under medlem af Folketinget Mette Gjerskovs orlov.

Det første punkt på dagsordenen er:

1) Spørgsmål om fremme af forespørgsel nr. F 15:

Forespørgsel til indenrigs- og sundhedsministeren om lokaldemokratiet og kommunernes fremtid.

Af Theresa Berg Andersen (SF) m.fl.

(Anmeldelse 27.04.2023).

Sammen med dette punkt foretages:

2) Spørgsmål om fremme af forespørgsel nr. F 16:

Forespørgsel til indenrigs- og sundhedsministeren om offentligt tilskud til fedmemedicin.

Af Mette Thiesen (DF) m.fl.

(Anmeldelse 28.04.2023).

Kl. 13:00

Formanden (Søren Gade):

Hvis ingen gør indsigelse mod fremme af disse forespørgsler, betragter jeg Tingets samtykke som givet.

Det er givet.

Det næste punkt på dagsordenen er:

3) Indstilling fra Udvalget til Valgs Prøvelse:

Kl. 13:00

Formanden (Søren Gade):

Efter at 1. stedfortræder for Socialdemokratiet i Sjællands Storkreds, Jeppe Kofod, som nævnt har meddelt, at han ikke ønsker at fortsætte som stedfortræder under Mette Gjerskovs orlov, har jeg fra Udvalget til Valgs Prøvelse modtaget indstilling om, at 2. stedfortræder for Socialdemokratiet i Sjællands Storkreds, Tanja Larsson, godkendes som midlertidigt medlem af Folketinget fra og med den 2. maj 2023.

Er der nogen, der ønsker ordet?

Da det ikke er tilfældet, går vi til afstemning.



Kl. 13:01

Afstemning

Formanden (Søren Gade):

Der stemmes om udvalgets indstilling. Afstemningen starter.

Afstemningen slutter.

Udvalgets indstilling er enstemmigt vedtaget med 110 stemmer.

[For stemte 110 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.]

Det næste punkt på dagsordenen er:

4) Fortsættelse af forespørgsel nr. F 2 [afstemning]:

Forespørgsel til statsministeren om regeringens værdipolitik med fokus på de udfordringer, der følger af indvandringen.

Af Pia Kjærsgaard (DF) m.fl.

(Anmeldelse 24.01.2023. Fremme 31.01.2023. Forhandling 28.04.2023. Forslag til vedtagelse nr. V 7 af Pia Kjærsgaard (DF). Forslag til vedtagelse nr. V 8 af Kasper Sand Kjær (S), Morten Dahlin (V) og Mohammad Rona (M). Forslag til vedtagelse nr. V 9 af Carl Valentin (SF). Forslag til vedtagelse nr. V 10 af Susie Jessen (DD), Steffen Larsen (LA) og Brigitte Klintskov Jerkel (KF). Forslag til vedtagelse nr. V 11 af Rosa Lund (EL), Christian Friis Bach (RV) og Noah Sturis (ALT)).

Kl. 13:01

Afstemning

Formanden (Søren Gade):

Forhandlingen er sluttet, og vi går til afstemning om de stillede forslag til vedtagelse.

Der foreligger fem forslag til vedtagelse. Der stemmes først om forslag til vedtagelse nr. V 8 af Kasper Sand Kjær (S), Morten Dahlin (V) og Mohammad Rona (M). Afstemningen starter.

Afstemningen slutter.

For stemte 59 (S, V og M), imod stemte 47 (SF, DD, LA, KF, EL, RV, ALT og NB), hverken for eller imod stemte 4 (DF).

Forslag til vedtagelse nr. V 8 er vedtaget.

Herefter er forslag til vedtagelse nr. V 7 af Pia Kjærsgaard (DF), forslag til vedtagelse nr. V 9 af Carl Valentin (SF), forslag til vedtagelse nr. V 10 af Susie Jessen (DD), Steffen Larsen (LA) og Brigitte Klintskov Jerkel (KF) og forslag til vedtagelse nr. V 11 af Rosa Lund (EL), Christian Friis Bach (RV) og Noah Sturis (ALT) bortfaldet.

Hermed er forespørgslen afsluttet.

Det næste punkt på dagsordenen er:

5) 3. behandling af lovforslag nr. L 63:

Forslag til lov om ændring af lov om social service. (Hurtigere og mere fleksibel hjælp og støtte til borgere med en hastigt fremadskridende sygdom).

Af social- og boligministeren (Pernille Rosenkrantz-Theil).

(Fremsættelse 15.03.2023. 1. behandling 22.03.2023. Betænkning 13.04.2023. 2. behandling 25.04.2023. Lovforslaget optrykt efter 2. behandling).

Kl. 13:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:03

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 110 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

6) 2. (sidste) behandling af beslutningsforslag nr. B 3:

Forslag til folketingsbeslutning om mulighed for at stille folketingsspørgsmål til ministre vedrørende forhold under deres tidligere ministerembeder. 

Af Morten Messerschmidt (DF) m.fl.

(Fremsættelse 29.11.2022. 1. behandling 26.01.2023. Betænkning 19.04.2023).

Kl. 13:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:04

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 31 (SF, LA, EL, DF, ALT og NB), imod stemte 77 (S, V, M, DD, KF og RV), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

7) 2. behandling af lovforslag nr. L 64:

Forslag til lov om ændring af lov om social service, lov om retssikkerhed og administration på det sociale område, lov om forpligtende kommunale samarbejder, lov om almene boliger m.v. og lov om leje af almene boliger. (Omlægning af indsatsen mod hjemløshed, udvidelse af ordning om udslusningsboliger og indretning af bofællesskaber m.v.).

Af social- og boligministeren (Pernille Rosenkrantz-Theil).

(Fremsættelse 15.03.2023. 1. behandling 22.03.2023. Betænkning 27.04.2023).

Kl. 13:04

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:05

Afstemning

Formanden (Søren Gade):

Ønskes afstemning om ændringsforslag nr. 1-5, tiltrådt af et flertal (udvalget med undtagelse af DF og NB)?

De er vedtaget.

Der stemmes om ændringsforslag nr. 7 af et mindretal (EL), tiltrådt af et mindretal (SF og ALT). Afstemningen starter.

Afstemningen slutter.

For stemte 18 (SF, EL og ALT), imod stemte 91 (S, V, M, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Herefter er ændringsforslag nr. 6 og 8, stillet og tiltrådt af de samme mindretal, bortfaldet.

Der stemmes om ændringsforslag nr. 9 af et mindretal (EL), tiltrådt af et mindretal (ALT). Afstemningen starter.

Afstemningen slutter.

For stemte 9 (EL og ALT), imod stemte 100 (S, V, M, SF, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 10, tiltrådt af et flertal (udvalget med undtagelse af DF og NB)?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 2. behandling af lovforslag nr. L 54:

Forslag til lov om ændring af færdselsloven. (Undtagelse til hegningspligt i områder med udsatte dyr m.v.).

Af transportministeren (Thomas Danielsen).

(Fremsættelse 01.03.2023. 1. behandling 23.03.2023. Betænkning 25.04.2023).

Kl. 13:06

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:06

Afstemning

Formanden (Søren Gade):

Ønskes afstemning om ændringsforslag nr. 1, tiltrådt af et flertal (udvalget med undtagelse af DF og NB)?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

9) 1. behandling af lovforslag nr. L 116:

Forslag til lov om ændring af lov om arbejdsløshedsforsikring m.v. (Fritagelse for fradrag i efterløn for arbejde i sundhedsvæsenet i 2023 og 2024).

Af beskæftigelsesministeren (Ane Halsboe-Jørgensen).

(Fremsættelse 26.04.2023).

Kl. 13:07

Forhandling

Formanden (Søren Gade):

Forhandlingen er åbnet. Den første ordfører, jeg byder velkommen, er hr. Jens Joel fra Socialdemokratiet.

Jeg vil gerne bede om ro i salen. Så de sidste, der ikke skal være her, bedes forlade salen, så vi kan høre ordføreren tale. Tak for det.

Værsgo.

Kl. 13:08

(Ordfører)

Jens Joel (S):

Tak for det, formand. Jeg skal i dag tale om det her lovforslag, som er en del af en udmøntning af en aftale, man har lavet med Danske Regioner. Det er næppe nogen hemmelighed, at vi har haft nogle udfordringer i sundhedsvæsenet. Sundhedsvæsenet har også stået i nogle meget ekstraordinære omstændigheder gennem længere tid, og derfor har der været behov for at sætte ind på en lang række områder.

Det er den aftale, som regeringen og sundhedsministeren indgik med Danske Regioner i februar, så vidt jeg husker. Som et element i det siger man, at medarbejdere, som er gået på efterløn, men som ønsker at tage en ekstra tørn i sundhedsvæsenet, skal være velkomne, og med det her lovforslag fjerner vi modregningen i efterlønnen, så man, om man så må sige, ikke bliver straffet for at yde den ekstra indsats, som vi håber at flere vil yde.

Vi haft lignende ordninger tidligere, både da vi modtog ukrainere, som havde brug for, at vi fik alle folk af huse, og under corona. Og nu har vi altså igen i 2023 og 2024 et forslag om at fjerne modregningen i efterlønnen, hvis man er i sundhedssektoren – og det er vel at mærke både den regionale og kommunale sundhedssektor, uanset om det er offentlige eller private hospitaler. Hvis man leverer sundhedsydelser til kommuner eller regioner, er man også omfattet, og så vil man, om man så må sige, blive belønnet ved ikke at blive modregnet i efterlønnen, hvis man vælger at arbejde, mens man modtager efterløn.

Kl. 13:09

Formanden (Søren Gade):

Tak for det, og der er ingen korte bemærkninger. Vi siger tak til hr. Jens Joel fra Socialdemokratiet. Jeg byder nu velkommen til fru Eva Kjer Hansen fra Venstre.

Kl. 13:10

(Ordfører)

Eva Kjer Hansen (V):

Tak, hr. formand. Tak for ordet. Vi har et sundhedsvæsen, der er voldsomt udfordret. Vi har krise i sundhedsvæsenet, og hver uge pibler der flere historier frem i medierne om de udfordringer, der er at slås med, og frem for alt mangler der personale rundtomkring.

Så derfor hilser vi det velkommen, at vi som led i akutpakken for sundhedsvæsenet nu også giver mulighed for, at efterlønsmodtagere i de kommende år kan bidrage i sundhedsvæsenet uden at blive modregnet i deres efterløn. Det skulle gerne motivere mange flere til at tage en ekstra tørn i sundhedsvæsenet og hjælpe i forhold til den mangel på arbejdskraft, der er.

For os i Venstre har det været rigtig vigtigt, at det er ved alle former for arbejde, vi giver mulighed for, at man kan undgå at blive modregnet i efterlønnen. Det er rigtig vigtigt for os, at man ikke skal opleve, at man bliver straffet økonomisk for, at man yder en ekstra indsats, og for, at man giver en hjælpende hånd i den situation, der er i sundhedsvæsenet.

Netop i den sammenhæng er det supervigtigt, at det er en bred vifte af arbejde i sundhedsvæsenet, det gælder, altså både på de offentlige sygehuse, på udvalgte private sygehuse, i praksissektoren, i den kommunale sundheds- og ældrepleje og også, når man er ansat af en privat leverandør, så vi giver alle disse grupper den her mulighed. Tak.

Kl. 13:11

Formanden (Søren Gade):

Tak for det. Der er ingen korte bemærkninger. Vi siger tak til fru Eva Kjer Hansen fra Venstre, og jeg byder velkommen til hr. Jeppe Søe fra Moderaterne.

Kl. 13:11

(Ordfører)

Jeppe Søe (M):

Tak, formand. Med det her forslag anerkender vi seniorerne som den ressource, de er, og vi giver arbejdsduelige efterlønsmodtagere et incitament til at bidrage der, hvor det giver allermest mening. Sundhedsvæsenet er ramt, og vi er udsatte, når vores behandlingssystem ikke fungerer optimalt. Det skal vi håndtere, og lovforslaget her er et positivt tiltag i den henseende. Det kan ikke betale sig ikke at tage hånd om udfordringerne, og jeg synes, det er værd at hæfte sig ved det, som jeg ikke kan se som andet end en positiv afledt effekt, nemlig at mennesker, der endnu har meget og måske ovenikøbet til tider mest at byde på, får mulighed for at bringe deres kompetencer i spil på en måde, der er til glæde og gavn for os alle, inklusive for dem selv. Vi ved, hvordan det er et bidrage meningsfyldt til samfundet, og at det er forbundet med livsglæde. Alle har behov for, at nogle har brug for den, og vi har brug for efterlønnerne. Det har vi ikke bare her, men i det hele taget.

Vi har haft en lang periode, synes jeg, hvor efterlønnerne er blevet talt ned. Vi har godt nok talt om det grå guld, men vi har også talt om det som noget, der på et eller andet tidspunkt skal ud af arbejdsmarkedet. Sådan ser jeg ikke på det. Vi har hyldet alle de nyuddannede, og det er kun dejligt, men der er jo også noget træls ved nyuddannede. Der er næsten ikke noget værre. De har tre problemer. For det første kan de huske, hvad de har lært. Det er problematisk for os, der er lidt oppe i alderen. For det andet kommer de med ny viden, hvilket kan være virkelig træls, og for det tredje er det dem, der har livet foran sig, hvilket vi andre jo på det nærmeste ikke har længere.

Jeg tror dog, at de fleste ved, at det giver noget i det øjeblik, hvor dem med erfaring sætter sig sammen med de nyuddannede, hvor de mennesker, der har været på arbejdsmarkedet i meget lang tid, sætter sig i samme rum som de nyuddannede og ikke bare sidder og siger, at det har de prøvet, men rent faktisk lytter til nye tanker, nye idéer, ny viden og dermed kombinerer det med den erfaring, man har, når man har været et sted i 40 år.

Det er ikke så lang tid siden, jeg var ovre ved Senior Erhverv i Odense og sad sammen med 50 mennesker, der supergerne ville i gang. De syntes stadig væk, de havde meget at byde på, og der var især en, der fortalte en historie, som ramte mig. Han havde været direktør, han havde været chef, i mange, mange år, og han søgte i virkeligheden bare job som lagermedarbejder, for han syntes, det kunne være superdejligt stadig væk have nogle timer og være en del af noget. Men det job kunne han ikke få, medmindre han slettede tingene på sit cv. Så der har vi altså et menneske, der skal lyve sig selv dårligere for at få lov til at gøre en indsats. Det synes jeg er ærgerligt.

Det handler det her lovforslag jo i virkeligheden slet ikke om, men måske gør det alligevel. For måske opdager vi de gange, hvor vi rækker ud til dem, vi har brug for, hvor meget de i virkeligheden kan, og det ville være rigtig positivt, hvis det, når vi nu har opdaget det, også fik betydning efter det her lovforslag. Det her er jo et af flere initiativer i aftalen, der er indgået med Danske Regioner med henblik på at afhjælpe de aktuelle udfordringer i sundhedsvæsenet, og lad os nu honorere den aftale og den arbejdskraft på en måde, der kan betale sig for alle. Moderaterne siger ja, og vi siger også tak.

Kl. 13:14

Formanden (Søren Gade):

Tak for det, og vi siger tak til hr. Jeppe Søe fra Moderaterne. Jeg byder nu velkommen til hr. Karsten Hønge fra Socialistisk Folkeparti.

Kl. 13:15

(Ordfører)

Karsten Hønge (SF):

Lovforslaget flytter lidt på to forskellige udfordringer. Det giver noget ekstra i lommen til folk, som er på efterløn, og det skaffer noget ekstra arbejdskraft til sundhedssektoren, hvor der jo i den grad er brug for den. Det er to gode formål, vi her gør lidt ved.

Jeg lægger dog mærke til, at FH i deres høringssvar siger, at det derudover ville gøre en stor forskel, hvis regionale og kommunale arbejdsgivere også ville gøre arbejdet attraktivt ved at give samme overenskomstmæssige pension som til de øvrige ansatte. Der er en forskelsbehandling, som jeg ikke forstår, og som jeg synes man skulle gøre noget ved i samme omgang.

Jeg kan også se, at både 3F og BUPL støtter lovforslaget, men de giver udtryk for, at det her tiltag skal udvides, sådan at modregningen fjernes generelt og da i hvert fald på de områder, hvor der er mangel på arbejdskraft. Det synes jeg er en god pointe fra 3F og BUPL. Jeg kan også se, at 3F kommer med et høringssvar, hvor de foreslår, at beløbsgrænsen i den i forvejen bestående regel om lempeligt fradrag i efterlønnen op til en beløbsgrænse på 42.275 kr. sættes op eller fjernes. Det er et forslag, som SF støtter, og SF støtter også selve lovforslaget.

Kl. 13:16

Formanden (Søren Gade):

Tak for det. Der er ingen korte bemærkninger, så vi siger tak til hr. Karsten Hønge fra Socialistisk Folkeparti. Jeg byder nu velkommen til fru Charlotte Munch fra Danmarksdemokraterne.

Kl. 13:16

(Ordfører)

Charlotte Munch (DD):

Forslaget, vi skal behandle i dag, udmønter aftalen om en akutpakke for sygehusvæsenet indgået af regeringen og Danske Regioner den 23. februar 2023. Der skal ikke herske nogen tvivl om, at vi i Danmark har en akut mangel på sundhedspersonale, herunder sygeplejersker og sosu-assistenter med flere. Derfor vil jeg gerne benytte min taletid på at takke alle de gode medarbejdere, som knokler dag og nat for at passe på os alle sammen. Det skal I have tak for! Uden jer ville vores samfund ikke kunne hænge sammen. I 2030 kan vi risikere at mangle 16.000 sæt hænder i hjemmeplejen, hvis ikke vi lykkes med at uddanne flere. Det er et skræmmende tal, og det er et tal, som kræver handling. Sagen er bare den, at vi mangler hænder flere steder i samfundet, og derfor vil jeg påpege Dansk Arbejdsgiverforenings høringssvar, hvor det problematiseres, at fritagelsen for fradrag for arbejde i efterlønnen bør gælde alle efterlønsmodtagere uagtet deres arbejdssted.

Når det er sagt, er vi i Danmarksdemokraterne tilfredse med, at forslaget vil øge incitamentet til, at personer på efterløn vil vende tilbage til arbejdsmarkedet. I forslaget fremgår det bl.a., at man vil afskaffe modregning i efterløn 2023 og 24 for medarbejdere i sundhedsvæsenet, herunder plejesektoren. På den måde kan sundhedspersonalet, der vender tilbage til arbejdsmarkedet fra efterløn, bidrage til at afvikle aktuelle udfordringer i sundhedsvæsenet. På den baggrund støtter Danmarksdemokraterne forslaget.

Kl. 13:18

Formanden (Søren Gade):

Tak for det. Der er ingen korte bemærkninger, og så siger vi tak til fru Charlotte Munch fra Danmarksdemokraterne. Jeg byder nu velkommen til fru Sólbjørg Jakobsen fra Liberal Alliance.

Kl. 13:18

(Ordfører)

Sólbjørg Jakobsen (LA):

Tak for ordet. Jeg blev uddannet i 2016 og har siden da arbejdet med beskæftigelsesområdet det meste af tiden og fra meget forskellige stole. Jeg har set mennesker komme på førtidspension, seniorførtidspension, efterløn, folkepension, seniorpension og nu også Arnepension. Området er meget varmt politisk, og vi partier står nærmest i kø for at få vores foretrukne model gennemført. I Liberal Alliance er vi heller ikke nogen undtagelse. Området er jo vigtigt for de fleste mennesker og fylder meget i statens budgetter. Til jer, der måtte være interesseret, kan I kigge forbi vores hjemmeside og se vores forslag »FriPension«.

Med mine faglige briller har jeg altid undret mig over, hvorfor vi bygger videre oven på dette store system med flere ordninger, fordi vi ikke er tilfreds med det eksisterende. Summa summarum er, at en af de store årsager til, at det er svært at finde en one size fits all-model, er, at mennesker ikke alle sammen ønsker det samme for deres livs efterår, og nogle rammes af omstændigheder, som kan påvirke de oprindelige planer. Derfor mener jeg, at vi bør indrette et mere fleksibelt system, som i højere grad vil give borgeren ejerskab af og indflydelse på deres kommende pensionstilværelse. Personligt har jeg det i hvert fald ikke særlig fedt med at se den svingende udvikling og usikkerhed i at overlade skæbnen for min alderdom til, hvem der måtte sidde her i lokalet om 30-40 år. Vi bør beholde en alderdomspension, som vi i dag kender som folkepensionen. Det tror jeg heldigvis også de fleste af os er enige i.

Derudover bør vi have en velfungerende ordning til dem, der rammes af sygdom, nedslidning eller øvrige omstændigheder, som påvirker deres arbejdsevne i sådan en grad, at selvforsørgelse ikke er mulig. Har man et ønske om at arbejde videre efter at have nået folkepensionsalderen, skal man heller ikke straffes økonomisk. Det indgår også i et forslag, vi behandler senere her i dag. Dette forslag her omhandler dog hverken folkepension eller pension, som er givet til folk med meget begrænset arbejdsevne; det omhandler en pension, som sammen med Arnepensionen trækker raske mennesker ud af arbejdsstyrken på det offentliges regning, som vi nu gerne vil have ind igen. Vi frygter, at der vil kunne opstå situationer, hvor en nuværende person i beskæftigelse vil have et incitament til at gå på efterløn, eftersom vedkommende vil have mulighed for at kunne modtage efterløn, samtidig med at man modtager løn for sit arbejde. Det vil ikke være hensigtsmæssigt. Vi er overbevist om, at der er behov for en langt mere langsigtet løsning. I Liberal Alliance går vi ind for at afskaffe efterlønnen. Vi skal have en mere fleksibel løsning, og konkret og som sagt foreslår vi fri pension, som vil give folk fleksibilitet til selv at beslutte sig for, om de vil trække sig tidligere end folkepensionsalderen, eller om de vil arbejde længere og bruge midlerne til andre prioriteter i livets efterår.

Vigtigst er dog, at vi får lavet en grundig gennemgang af vores pensionssystem, som er økonomisk holdbar og kan give bedre muligheder for folk at vælge forskelligt igennem livet og tage ejerskab af deres fremtid. Om end jeg godt kan rose tilgangen til at skabe et incitament til at tage et arbejde, især på et område, hvor vi i stor grad mangler arbejdskraft, støtter Liberal Alliance ikke forslaget. Ordningen giver favorable vilkår til mennesker, som ikke er for syge eller nedslidte, men derimod mennesker, som selv har valgt at forlade arbejdsmarkedet, og det er ikke retfærdigt for deres medborgere, som arbejder på almindelige vilkår. Tak for ordet.

Kl. 13:22

Formanden (Søren Gade):

Tak for det. Der er ingen korte bemærkninger, så vi siger tak til fru Sólbjørg Jakobsen fra Liberal Alliance. Jeg byder nu velkommen til fru Helle Bonnesen fra Det Konservative Folkeparti.

Kl. 13:22

(Ordfører)

Helle Bonnesen (KF):

Tak. Hvordan finder vi en vej til at få flere arbejdstimer ind i sundhedsvæsenet? Det gør vi med det her forslag. Så vi suspenderer fradrag for arbejde i efterløn i 2023 2024 for medarbejdere i sundhedsvæsenet. Der er tale om både en række offentlige tilbud samt på privathospitaler, der udfører opgaver under regionale udbud eller det udvidede frie sygehusvalg. Det er vel at mærke inklusive psykiatrien og det somatiske område. Det er tiltrængt!

Man kunne godt påstå, at det her kunne være et skråplan, altså at man giver særlige vilkår til raske mennesker, som kan arbejde, og at ordningen omkring efterløn kan skabe de forkerte incitamenter. Men der ligger en rigtig stor opgave foran sundhedsvæsenet: Der er personalemangel, der er en coronapukkel,, som der skal arbejdes af på, og vi taler om 2 år. Så der er tale om en helt ekstraordinær situation, og vi mener, at de positive elementer overhaler de udfordrende elementer. Det er ovenikøbet et eksempel, man måske kan huske på til en anden gang med andre brancher, som måske kan komme i lignende situationer, hvor der opstår alvorlige efterspørgsel efter arbejdskraft. Danske Regioner har også haft forslaget til behandling, og her har Konservative stemt for, og det agter vi naturligvis at følge op på her. Så meldingen herfra er et ja til forslaget.

Kl. 13:23

Formanden (Søren Gade):

Tak for det. Og der er ingen korte bemærkninger. Vi siger tak til fru Helle Bonnesen fra Det Konservative Folkeparti. Jeg byder nu velkommen til fru Victoria Velasquez fra Enhedslisten.

Kl. 13:24

(Ordfører)

Victoria Velasquez (EL):

Jeg synes, der er blevet sagt mange gode ting i forhold til at støtte det her lovforslag. Tak for præsentationen af det også. Vi støtter, og jeg vil måske vælge at bruge nogle ord på det her med, at vi mangler hænder i vores sundhedsvæsen.

Jeg tror, de fleste slet ikke er i tvivl om, at vi mangler hænder, både i vores sundhedsvæsen, men også generelt på plejecentre, hospitaler og sundhedshuse, sådan kunne man fortsætte listen. Og der er det her jo slet ikke tilstrækkeligt, i forhold til hvad det er, der er brug for, og der synes vi, at det er vigtigt, at vi arbejder videre, og at vi rent faktisk laver en handlingsplan, sådan så det ikke kun er her og nu, at vi reagerer på det og prøver at se, om man kan få flere til at løfte nogle af de her vitale opgaver. Og i den handlingsplan for, hvordan vi når frem til det, mener vi, det er helt åbenlyst, at vi skal se på et lønløft, og at vi skal se på at sikre ligeløn.

Vi bliver nødt til at tage det alvorligt, når vi ser, at der er alt for mange, som vælger at sige op, og som ikke fortsætter med at løfte de helt vitale opgaver for vores fælles velfærd, og så også se på de rekrutteringsproblemer, der er, både når folk stopper, fordi de går på pension, eller fordi de siger op og vælger et andet arbejde. Så det er noget af det, som vi selvfølgelig vil fortsætte med i den videre kamp, og det synes jeg var vigtigt lige at adressere, så vi ikke kommer til at lyde, som om vi med det her forslag nu løser problemet med rekruttering til vores sundhedsvæsen. Men vi støtter det.

Kl. 13:25

Formanden (Søren Gade):

Tak for det. Og der er ingen korte bemærkninger. Vi siger tak til fru Victoria Velasquez fra Enhedslisten, og jeg byder velkommen til fru Katrine Robsøe fra Det Radikale Venstre.

Kl. 13:25

(Ordfører)

Katrine Robsøe (RV):

Tak for det, formand, og tak til dem, der før mig lige har gennemgået, hvad lovforslaget jo handler om.

Jeg tror, jeg vil starte med at sige, at jeg deler nogle af de samme overvejelser, som Konservative præsenterede heroppe fra, i forhold til hvad der kan være af udfordringer, men også hvad der er af fordele ved det her lovforslag. Jeg tror, vi alle sammen kan se den enorme mangel, der er på kollegaer til vores ansatte i vores sundhedsvæsen. Det er jo sådan set en udfordring, vi har rigtig, rigtig mange steder i vores samfund, og derfor synes jeg egentlig også, det er vigtigt at holde fast i, at det her lovforslag naturligvis konkret handler om vores sundhedsvæsen, men at det jo er en udfordring, som vi kommer til at arbejde med i det her Folketing af mange omgange.

Serfor glæder vi os også i Det Radikale Venstre til rent faktisk at diskutere de her udfordringer på en bredere palet med regeringen fremadrettet, så vi reelt kan gøre noget ved, at vi simpelt hen mangler mennesker til at udføre alle de opgaver, som vi gerne vil. For det handler jo ikke kun om, at vi mangler folk og gode kollegaer i vores sundhedsvæsen. Vi mangler dem også rigtig, rigtig mange andre steder for at løse alle de opgaver, som vi har brug for.

Vi kommer heller ikke i mål med den grønne omstilling, hvis ikke vi rent faktisk har kollegaer nok til at finde løsningerne på det. Og der er så mange gode grunde til at sørge for, at de dygtige måske lidt mere gråhårede medborgere, vi har derude, rent faktisk har lyst til at blive lidt længere på arbejdsmarkedet.

Jeg tror, mange af os kan huske, hvordan det var at blive ansat på sit første fuldtidsjob, efter man var færdiguddannet. Ligesom ordføreren for Liberal Alliance nød jeg i hvert fald, at der faktisk var nogle, der havde noget erfaring, der var lidt ældre, og som kunne fortælle mig, hvordan tingene fungerede. Og derfor giver det jo rigtig god mening, at vi sørger for, at der er gode muligheder for at blive.

Så med de ord vil jeg sige, at hos Radikale Venstre ønsker vi i hvert fald at støtte lovforslaget, men vi glæder os også rigtig meget til at se på, hvordan vi rent faktisk kan sørge for flere dygtige kollegaer hele vejen rundt i vores samfund. Tak for ordet.

Kl. 13:28

Formanden (Søren Gade):

Tak for det. Der er ingen korte bemærkninger. Vi siger tak til Katrine Robsøe fra Radikale Venstre, og jeg byder velkommen til hr. Peter Kofod fra Dansk Folkeparti.

Kl. 13:28

(Ordfører)

Peter Kofod (DF):

Tak for det, formand. I Danmark betaler vi høje skatter. Derfor er det også rimeligt at forvente, at hvis man bliver syg, får man selvfølgelig en god og hurtig behandling. For Dansk Folkeparti er det helt centralt, at Danmark til enhver tid har et sikkert og trygt sundhedsvæsen.

Men vi står over for massive udfordringer. Vores sundhedsvæsen er under pres, og der er behov for, at vi handler hurtigt. Den helt store udfordring er manglen på personale. Med forslaget her får efterlønnere et økonomisk incitament til at træde til. Det vil gøre det muligt, at sundhedspersonale med fordel kan vende tilbage til arbejdsmarkedet fra efterløn og bidrage til at afhjælpe de problemer, som vores sundhedsvæsen står over for. Det vil gavne både sundhedspersonalet og patienterne, da det vil mindske presset på sundhedsvæsenet.

Sundhedspersonale i hele Danmark har i flere år råbt op om, at de løber for stærkt, og at de ikke har tid til at klare deres arbejdsopgaver. Det er vi nødt til at lytte til. Vi er nødt til at kigge alle steder for at finde de bedste løsninger. Vi er nødt til at kigge på langsigtede løsninger, men vi kan ikke vende det blinde øje til, at det også er et akut behov for løsninger, der kan gøre en forskel allerede nu. Derfor er det her lovforslag fornuftigt. At give personer på efterløn en mulighed for at vende tilbage til sygehusene, skaber jo ikke kun tryghed for personalet, men også for patienterne og for deres pårørende, og derfor støtter vi forslaget. Men vi mener ikke, at det kan stå alene. Der skal langt flere løsninger på bordet for at afhjælpe de problemer, vi er i. Og vi mener sådan set heller ikke, at vi kan vente på alle mulige kommissioner, men at vi er nødt til at komme i gang hurtigt.

Helt generelt vil jeg også sige, at der er behov for, at vi gør langt mere på vores arbejdsmarked for at fastholde seniorer med positive virkemidler – ikke med pisk, men med mere gulerod. Hvis vi i Danmark var lige så god til at beskæftige vores seniorer, som man er i nogle af vores nordiske nabolande, så ville titusindvis flere danskere være på arbejdsmarkedet, og det ville være en meget positiv ting både for samfundet og for statskassen, men også for mange aktive mennesker, der ville komme til at passe godt ind på vores arbejdsmarked, der hungrer efter mere arbejdskraft.

Men Dansk Folkeparti kan støtte lovforslaget. Tak for ordet.

Kl. 13:30

Formanden (Søren Gade):

Tak for det. Der er ingen korte bemærkninger. Vi siger tak til hr. Peter Kofod fra Dansk Folkeparti, og jeg byder nu velkommen til hr. Kim Edberg Andersen fra Nye Borgerlige.

Kl. 13:31

(Ordfører)

Kim Edberg Andersen (NB):

Hvad man vælger at stemme til det her lovforslag, kommer jo an på, hvordan man ser præmissen. For hvis man vælger at tage præmissen, at vi har brug for sygeplejersker og sundhedspersonale, ja, så giver det rigtig god mening – det gør det – men hvis man kigger bagud og siger, at vi så nu vælger at sige til folk, vi har sagt var for nedslidte til at være på arbejdsmarkedet, alle dem, der skulle have en måde at komme ud af arbejdsmarkedet på, at I kan få lov at komme tilbage på arbejdsmarkedet, mod at vi ikke modregner jer for den ydelse, vi har brugt som undskyldning for, at I ikke kunne være på arbejdsmarkedet før, så er det jo selvfølgelig, det bliver lidt mudret.

Som udgangspunkt støtter vi naturligvis forslaget. For i Nye Borgerlige anerkender vi, at man stadig har for travlt med at sende sunde og raske mennesker uden for arbejdsmarkedet med en hastighed, som ikke kan følge med den udvikling, man har behov for i arbejdsstyrken, primært inden for velfærdsområderne. Der er nogle bekymringer i forhold til, hvem der kan få lov, og hvem der ikke kan få lov, og jeg køber også ind på Liberal Alliances problemstilling med, at der simpelt hen er nogle, der kan spekulere i det at få en offentlig ydelse og samtidig gå på arbejde uden at blive modregnet. Det er jo en præmis, som man bliver nødt til at anerkende, uanset hvor stor en fortaler man er for Arnepensionen, Arnepluspensionen eller efterlønnen.

Vi har sendt alt for mange mennesker uden for arbejdsmarkedet, som kunne arbejde, og nu beder vi de samme mennesker om at komme ind og give en hånd med igen. Den sidste del er vigtig, for vi mangler dem, og det her er lidt – og det er nu med risiko for at få formanden på nakken – som at pisse for at holde sig varm. Jeg er ked af at se, at vi har sendt så mange mennesker ud uden fra Folketingets side at have tænkt lidt mere langsigtet på at sørge for den velfærd, vi i årevis har vidst at vi nu ville komme til at mangle personale inden for, og at det først er nu klokken to minutter i tolv, vi reagerer, lidt i panik, og helt sikkert på den dyreste måde, vi kan gøre det på, men helt faktuelt også et nødvendigt tiltag.

I Nye Borgerlige kommer vi naturligvis til at støtte det her forslag, men jeg håber også, at det åbner øjnene i Folketingssalen for, at vi skal til at gentænke, hvor mange exitter fra arbejdsmarkedet vi egentlig har tænkt os at der er, uden at tænke på, at velfærden også skal fungere, når de ældre generationer bliver større end de yngre. I Nye Borgerlige støtter vi forslaget.

Kl. 13:33

Formanden (Søren Gade):

Tak for det. Jeg giver ordføreren medhold i, at det ikke er et ord, vi bruger. Man kunne jo sige »tisse for at holde varmen«. Men vi siger tak til hr. Kim Edberg Andersen fra Nye Borgerlige. Der er ikke flere ordførere, der har bedt om ordet, og derfor skal jeg nu give ordet til beskæftigelsesministeren.

Kl. 13:33

Beskæftigelsesministeren (Ane Halsboe-Jørgensen):

Tak for det, formand. Tak for ordet, og også tak for jeres bemærkninger fra forskellig hånd undervejs i behandlingen af lovforslaget.

Det her lovforslag udspringer af en aftale om en akutpakke for sundhedsvæsenet, som regeringen indgik med Danske Regioner tilbage i februar. Som flere ordførere har været inde på, bunder det i et behov for personale i vores sundhedsvæsen. Det er helt afgørende, at vi får løftet den udfordring, sådan at trygheden i vores sundhedsvæsen kan være intakt.

Med lovforslaget giver vi efterlønsmodtagere et ekstra incitament til at bidrage til indsatsen i sundhedsvæsenet, og det er bare ét ud af mange initiativer i aftalen, som skal afhjælpe de aktuelle udfordringer i sundhedsvæsenet og bl.a. bidrage til at nedbringe ventetiderne for os alle.

Samtidig er det jo også et element ud af flere, der gør det mere attraktivt for seniorer at bidrage på arbejdsmarkedet. Det vender vi tilbage til ad flere omgange. For vi ønsker fra regeringens side, at det kan lade sig gøre og er attraktivt for vores seniorer i det omfang, man kan og vil, at bidrage på arbejdsmarkedet. Derfor bliver det også et ud af flere initiativer, der understreger den værdifulde ressource, som vores seniorer har, den dyrebare viden, der ligger her, og den erfaring, som kommer arbejdsmarkedet til gode. Derfor lægger det sig i en slipstrøm af andre forslag, som vi også kommer tilbage til, om bl.a. at afskaffe modregning i folkepensionen.

Samlet set giver det gode muligheder for, at det er attraktivt at fortsætte med at arbejde som senior, og bidrager samtidig til, at vi har flere hænder på et arbejdsmarked, der virkelig har brug for dem. Tusind tak til partierne for behandlingen af forslaget. Jeg ser frem til den videre proces.

Kl. 13:35

Formanden (Søren Gade):

Tak for det. Der er en enkelt kort bemærkning. Fru Victoria Velasquez fra Enhedslisten. Værsgo.

Kl. 13:35

Victoria Velasquez (EL):

Jeg har et spørgsmål, som også er blevet rejst i høringssvarene, som drejer sig om, at det skal præciseres, hvad det er for nogle kriterier, der stilles op for, hvilke medarbejdere og arbejdsfunktioner der ikke er omfattet. Det vil jeg bare spørge om ministeren har tænkt sig skal ske, og om ministeren kan bekræfte, at det ikke på bekendtgørelsesniveau er blevet fastsat, hvilke bestemte arbejdsfunktioner der ikke bliver omfattet af fradragsfritagelsen.

Kl. 13:36

Formanden (Søren Gade):

Ministeren.

Kl. 13:36

Beskæftigelsesministeren (Ane Halsboe-Jørgensen):

Vi har lavet en ordning, som forhåbentlig gør det nemt at gennemskue, om man er omfattet. De arbejdspladser, der er omfattet, er alt arbejde på offentlige sygehuse, i praksissektoren, for den kommunale sundheds- og ældrepleje og på relevante privathospitaler. Her kan der opstå et ekstra pres for at skaffe arbejdskraft i tiden, hvor arbejdet med at nedbringe ventelisterne står på, og det bidrager det her til. Man er også omfattet, hvis man er ansat hos en privat leverandør, der leverer de her sundhedsydelser til kommunerne eller regionerne.

Det er arbejdsløshedskasserne, der kommer til at administrere ordningen. Det er også dem, der i forvejen administrerer efterlønsudbetalingerne, og derfor kan man kontakte sin a-kasse, hvis man er i tvivl.

Kl. 13:37

Formanden (Søren Gade):

Fru Victoria Velasquez.

Kl. 13:37

Victoria Velasquez (EL):

Okay. Vil det så være dem, der afgør det, eller vil de skulle spørge ministeriet, hvis der er tvivl i forhold til det. Jeg kan også godt forstå, at der kan være lidt usikkerhed omkring det, fordi vi jo før har set nogle ordninger, f.eks. under corona, i forhold til hvem der kunne få fradrag eller ikke kunne få fradrag, hvor der blev sagt, at der ville være en bred tilkendelse, men det var ikke det, alle oplevede. Så jeg kan faktisk godt forstå, at der er noget usikkerhed her. Vil ministeren opklare på det?

Kl. 13:37

Formanden (Søren Gade):

Ministeren.

Kl. 13:37

Beskæftigelsesministeren (Ane Halsboe-Jørgensen):

Ja, men det er jo heldigvis ikke en ministers opgave at vurdere enkelttilfælde. Det har vi gode folk til, både i ministeriet og i a-kasserne, og så er det jo en ordning, vi har testet af før.

Men man skal som sagt henvende sig i sin a-kasse, hvis man er i tvivl.

Kl. 13:37

Formanden (Søren Gade):

Tak for det. Der er ikke flere korte bemærkninger, så vi siger tak til beskæftigelsesministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

10) 1. behandling af lovforslag nr. L 117:

Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om individuel boligstøtte. (Afskaffelse af indtægtsregulering som følge af pensionistens egen arbejdsindtægt i folkepensionens grundbeløb og pensionstillæg, justering af reglerne med henblik på mere rimelige pensionsberegninger m.v.).

Af beskæftigelsesministeren (Ane Halsboe-Jørgensen).

(Fremsættelse 26.04.2023).

Kl. 13:38

Forhandling

Formanden (Søren Gade):

Forhandlingen er åbnet. Jeg byder velkommen til den første ordfører, hr. Jens Joel fra Socialdemokratiet.

Kl. 13:38

(Ordfører)

Jens Joel (S):

Tak for det, formand. Ja, formanden er jo forpligtet til at læse hele titlen på lovforslaget op, og det kan nogle gange være lidt svært at finde ud af, hvad det så i virkeligheden handler om. Det her handler om at fjerne modregning i pension af egenindtægt. Det er jo en ambition, der i øvrigt flugter med den, vi diskuterede under det sidste lovforslag, og som var rettet mod sundhedsvæsenet. Det her er mere generelt, men det, vi i virkeligheden ønsker at sige til nogle af de seniorer, som kan og vil, er, at de faktisk får en ekstra gulerod i forhold til at bidrage på arbejdsmarkedet, også efter de har nået pensionsalderen.

Ved årsskiftet trådte en ændring i kraft, så man ikke længere bliver modregnet i sin pension, hvis man er på social pension, førtidspension, tillægspension eller noget andet, som ægtefælle, hvis ægtefællen har en indtægt. Derfor fik vi ligesom fjernet ægtefælleafhængigheden på det her område. Det, vi gør med det her forslag, er at sige, at man heller ikke bliver modregnet i sin folkepension og i sit pensionstillæg af sin egen arbejdsindtægt. Det var jo også aftalt før valget, men nåede så ikke at blive fremsat. Nu gør vi det så til virkelighed. Til gengæld er det med tilbagevirkende kraft fra nytår, og det vil sige, at dem, der har arbejdet i år eller arbejder lige nu, vil blive reguleret efterfølgende, sådan at de ikke bliver modregnet af den arbejdsindtægt, de har i år.

At dømme efter, hvordan det har været i forhold til indbakken, opkaldene og sociale medier og sådan noget, tror jeg, at der er rigtig, rigtig mange seniorer derude, som i virkeligheden godt ville give et nap med, yde lidt ekstra og tage noget arbejde også efter pensionsalderen, hvis de kan undgå at blive modregnet. Derfor tror jeg egentlig, at det vil være et godt bidrag til det, som vi jo diskuterer rigtig meget herinde, altså hvordan vi egentlig samlet set sikrer, at der er hænder nok til at løfte de opgaver, vi har i den private sektor og i den offentlige sektor – i vores velfærd, i vores virksomheder. Det håber jeg at det her forslag kan bidrage til. Så vi støtter det.

Kl. 13:40

Formanden (Søren Gade):

Tak for det. Der er ingen korte bemærkninger, og vi siger tak til hr. Jens Joel fra Socialdemokratiet. Jeg byder nu velkommen til fru Eva Kjer Hansen fra Venstre.

Kl. 13:40

(Ordfører)

Eva Kjer Hansen (V):

Tak, hr. formand. Jeg kan jo følge op på den socialdemokratiske ordførers positive ord om lovforslaget og sige, at vi i Venstre glæder os rigtig meget over, at vi nu får vedtaget det her lovforslag. Vi har i Venstre længe kæmpet for, at de folkepensionister, der yder en indsats på arbejdsmarkedet, ikke skal modregnes i deres folkepension.

Det er jo superfint, hvis flere af pensionisterne ønsker at tage en tørn på arbejdsmarkedet. Vi får på den måde en glæde hos dem, der synes, at det er nyttigt at bidrage fortsat, og samtidig får vi flere hænder på arbejdsmarkedet. Og det handler jo om, at vi har den rigtige motivation, i kraft af at man, når man har en arbejdsindtægt, ikke bliver modregnet.

Vi ved, at rigtig mange faktisk ønsker at fortsætte med at arbejde, efter at de er gået på pension, og lovforslaget betyder jo, at op imod 50.000 folkepensionister nu kan få en økonomisk gevinst ved at tage et arbejde. Jeg ønsker at fremhæve, at seniorerne jo er en super værdifuld arbejdskraft. Det er godt, at folk med erfaring og kendskab til arbejdsmarkedet får muligheden for at arbejde, hvis de har lyst til det, og samtidig undgå at blive modregnet. Og hvis vurderingerne fra ministeriet holder, taler vi jo om, at de ændrede regler kan bidrage med et arbejdsudbud på op til 1.000 personer.

Så har den socialdemokratiske ordfører nævnt, at loven vil virke allerede fra den 1. januar, at vi jo fik lavet den aftale om at lempe reglerne om ægtefællers modregning, hvilket også har været væsentligt i den her sammenhæng, og endelig, at loven også retter op på de fejl og uhensigtsmæssigheder, der var forbundet med den nye model for beregning af pension, altså det, vi kalder kalenderårsmodellen. Så alt i alt er der tale om rigtig mange gode elementer i det her lovforslag.

Kl. 13:42

Formanden (Søren Gade):

Tak for det. Der er ingen korte bemærkninger, og vi siger tak til fru Eva Kjer Hansen fra Venstre. Og jeg byder velkommen til hr. Jeppe Søe fra Moderaterne.

Kl. 13:43

(Ordfører)

Jeppe Søe (M):

Tak for det, formand. Det meste er jo allerede sagt. Det her er til at forstå, det er enkelt og ligetil, det er motiverende, det er meningsfyldt, det er rentabelt. Det her vil gøre det mere attraktivt for seniorer at bidrage på arbejdsmarkedet, og som jeg sagde i min tale om et lovforslag, der jo på det nærmeste lægger sig op ad det her, er det vigtigt, at vi anerkender, at det er derude, der ligger masser af erfaring, som er guld, vi smider på gaden, hvis vi ikke forsøger at få det indenfor.

Der er masser af folkepensionister, der forventes at få gavn af det her, og resten af os får så glæde af netop den erfaring og de kompetencer, der er repræsenteret i lige præcis den befolkningsgruppe. Det her er hverdagsvenligt, det er meningsfyldt, det er moderat. Her laver vi politik, der kan veksles ind i virkeligheden på en måde, der skaber livsglæde, øger arbejdsstyrken, bidrager rentabelt til samfundsøkonomien og også løser konkrete udfordringer. Det er i min optik også den vej, vi skal.

Forslagets justeringer af pensionsreglerne med henblik på mere fornuftige pensionsberegninger er ydermere en anerkendelse af en mindre, men ikke uvæsentlig, gruppe af pensionister, der indtil nu har oplevet en upræcis regulering af pensionen. Det er der ingen der har brug for, og den indlejrede forenkling, som lovforslaget indeholder, kan jeg kun bifalde.

Generelt kan jeg kun bifalde, at vi hele tiden arbejder på at forenkle meningsfyldt, så de systemer, der er grundlaget for vores velfærd, er til at forstå. Og derfor er vi i Moderaterne for lovforslaget og ønsker i øvrigt de berørte pensionister en god arbejdslyst.

Kl. 13:44

Formanden (Søren Gade):

Tak for det. Der er ingen korte bemærkninger, så vi siger tak til hr. Jeppe Søe fra Moderaterne. Jeg byder nu velkommen til hr. Karsten Hønge fra Socialistisk Folkeparti.

Kl. 13:44

(Ordfører)

Karsten Hønge (SF):

Lovforslaget er en positiv måde at gøre det mere attraktivt at have et arbejde ved siden af pensionen. Jeg kan godt give Fagbevægelsens Hovedorganisation fuldstændig ret i det, når de skriver, at de opfordrer endvidere regeringen til at understøtte gode rammevilkår for seniorer på arbejdsmarkedet og det at sikre en stærk, forebyggende indsats på arbejdsmiljøområdet. For det her forslag er jo én ting, der handler om det rent økonomiske, men vi bliver nødt til at se bredere på det.

FH opfordrer generelt til, at man ser på vilkårene. Jeg kunne foreslå nogle konkrete ting, nemlig at man giver de plus 60-årige ret til nedsat tid, som kunne gøre det attraktivt at blive der, at alle offentlig arbejdsgivere har en pligt til at gennemføre seniorsamtaler, inden medarbejderne skal på pension, at man forpligter sig til at have et trygt og sikkert arbejdsmiljø, og at alle offentlige arbejdspladser selvfølgelig har en uddannelsesplan for hver enkelt medarbejder, sådan at de hele livet igennem kan deltage i voksen-, efter- og videreuddannelse. Se, det er nogle af de ting, man kan høste frugterne af ud over det bare at gøre det økonomisk attraktivt.

Der er også et andet sted, hvor Fagbevægelsens Hovedorganisation skriver, at man vil gøre det mere attraktivt for pensionister at arbejde ved siden af folkepensionen, når folkepensionens grundbeløb og pensionstillæg skal udbetales helt uafhængigt af pensionisternes egen indkomst. Jeg kan også se, at Fagbevægelsens Hovedorganisation også siger, at det her giver arbejdskraft – man beregner det så til at være de her cirka 1.000 mennesker – men at det bidrager til en øget ulighed, og det gør det, for hvad er det for en type job, der gør, at man har mulighed for at arbejde ved siden af pensionen? Det vil ikke være sådan en til en, men det vil oftere være mennesker, der har lange uddannelser og derfor er trådt ind på arbejdsmarked sent, det vil oftere være mennesker, der har jobs, hvor man hverken fysisk eller mentalt er slidt ned, det vil oftere være mennesker, der har jobs, hvor man har en høj grad af bestemmelsesret over sin arbejdsdag. Det er den samme ulighed, vi også så, da Folketinget for få år siden gennemførte de her bonusser, man får ved at arbejde videre, hvor man får de her 45.000 kr., som jeg lige husker beløbet det første år var, og 25.000 kr. året efter. Selv om vi bruger næsten en halv milliard kroner på det, havde den kun en marginal beskæftigelseseffekt, fordi de penge jo ender hos de mennesker, der nok i forvejen ville have arbejdet mere, fordi de har haft et arbejdsliv, der gør det muligt for dem. Derfor forstår jeg godt den bekymring om, om det her forslag så igen kun bliver en gave til de mennesker, der nok alligevel ville kunne have arbejdet videre, i hvert fald ville have haft lettere ved det.

Jeg har også lagt mærke til høringssvaret fra Faglige Seniorer, som opfordrer til, at man ser lidt bredere på, hvem det er, der kan få muligheden, altså hvilke beløb det er, man kan arbejde videre på, og de skriver: Når man inddrager de tillæg, der reguleres ved den personlige tillægsprocent og boligstøtteordningerne, er der fortsat høj sammensat beskatning ved at påtage sig et arbejde, og Faglige Seniorer anbefaler på den baggrund, at man udvider forslaget og forøger de faste fradrag, bundfradrag på de øvrige tillæg. Det er SF enig med Faglige Seniorer i.

Samlet støtter SF det lovforslag, der ligger, men da gerne med de forbedringer, som henholdsvis FH og Faglige Seniorer foreslår.

Kl. 13:48

Formanden (Søren Gade):

Tak for det. Der er ingen korte bemærkninger, så vi siger tak til hr. Karsten Hønge fra Socialistisk Folkeparti. Jeg byder nu velkommen til fru Charlotte Munch fra Danmarksdemokraterne.

Kl. 13:48

(Ordfører)

Charlotte Munch (DD):

Forslaget, vi skal behandle i dag, vil gøre det mere attraktivt for seniorer at være en del af det danske arbejdsmarked. Det er godt i en tid, hvor vi har brug for at se på alle muligheder for at øge arbejdsudbuddet. Med lovforslaget foreslås det at ændre reglerne, så folkepensionens grundbeløb og pensionstillæg udbetales uafhængig af pensionistens indtægt ved personligt arbejde. Med andre ord vil forslaget være med til at forenkle pensionssystemet, så helt almindelige mennesker kan gennemskue det. Det synes vi i Danmarksdemokraterne er rigtig positivt.

I Danmarksdemokraterne er vi jævnligt i dialog med mange seniorer, som udtrykker et stort ønske om at tage et arbejde og derved bidrage til samfundet. Dog hører vi også fra rigtig mange, at de er bekymret for at blive trukket i pensionen, og det kan jeg sådan set godt forstå. Vi mener derfor helt grundlæggende, at hvis en ældre medborger har lysten og overskuddet til at arbejde ved siden af pensionen, skal det selvfølgelig være muligt. Og det skal bestemt ikke være rigide regler, som skal afholde sunde og raske pensionister fra at tage et arbejde, hvis de ønsker det.

Forslaget indeholder flere vigtige aspekter. For mange er arbejdspladsen en social arena, hvor man danner gode relationer til sine kolleger, også selv om man kun arbejder et par timer om ugen. Det er en form for livskvalitet, vi ikke skal tage for givet. Derudover er jeg sikker på, at det danske arbejdsmarked vil få stor glæde af flere erfarne hænder.

På den baggrund hilser Danmarksdemokraterne forslaget velkommen, og vi støtter det naturligvis.

Kl. 13:50

Formanden (Søren Gade):

Tak for det. Der er ingen korte bemærkninger. Vi siger tak til fru Charlotte Munch fra Danmarksdemokraterne. Jeg byder velkommen til fru Sólbjørg Jakobsen fra Liberal Alliance.

Kl. 13:50

(Ordfører)

Sólbjørg Jakobsen (LA):

Tak, formand. I Liberal Alliance vil vi, som jeg også sagde i min tidligere ordførertale, gerne gøre det attraktivt at arbejde. I modsætning til det tidligere forslag, hvor man gerne vil løse en problematik med, at man har givet raske personer mulighed for at trække sig fra arbejdsmarkedet – det viste sig så, at man havde behov for dem og gerne ville have dem ind igen – har vi her med en anden målgruppe at gøre, nemlig folkepensionen, som jeg også omtalte som en alderdomspension. Det er altså en ret, som alle har, når man når en vis alder. Det her forslag sikrer så, at mange ældre, som er nået den alder, har mulighed for at arbejde uden at blive straffet økonomisk. Der er faktisk tal, der viser, at lempelsen vil gavne op mod 50.000 folkepensionister.

Vi bør ikke stoppe her, men det er et godt skridt på vejen. Derfor støtter Liberal Alliance forslaget.

Kl. 13:51

Formanden (Søren Gade):

Tak for det. Der er ingen korte bemærkninger, så vi siger tak til fru Sólbjørg Jakobsen fra Liberal Alliance. Jeg byder velkommen til fru Helle Bonnesen fra Det Konservative Folkeparti.

Kl. 13:51

(Ordfører)

Helle Bonnesen (KF):

Det her lovforslag har vi hos Konservative set frem til. Det udspringer af reformpakken fra 2022 om hurtigere i job og et stærkere arbejdsmarked. Det indeholdt gode elementer og elementer, som vi ikke var så begejstret for, mildt sagt, bl.a. området med dagpengene. Det meldte vi også meget klart ud. Men dengang var vi meget åbne for, at selve det her område med netop folkepensionens grundbeløb og pensionstillæg, som vi mener skal udbetales uafhængigt af pensionistens egen indtægt ved siden af, var godt, og vi var ærgerlige over, at vi ikke kunne diskutere det separat. Det kan vi nu, og det er godt, for vi har brug for arbejdskraft.

Vi skal animere alle dem, der kan og vil gøre en indsats. Og det kan vi med det her forslag, og derfor er vi positive over for det. Vi gør det mere attraktivt for seniorer at bidrage aktivt på arbejdsmarkedet efter folkepensionsalderen. Det er både til gavn for arbejdsudbuddet og pensionisternes privatøkonomi. Konservative stemmer for.

Kl. 13:52

Formanden (Søren Gade):

Tak for det. Der er ingen korte bemærkninger. Vi siger tak til fru Helle Bonnesen fra Det Konservative Folkeparti. Jeg byder nu velkommen til fru Victoria Velasquez fra Enhedslisten.

Kl. 13:53

(Ordfører)

Victoria Velasquez (EL):

Tak for ordet. Der er blevet sagt flere ting om, hvad det her lovforslag handler om, så jeg vil bruge muligheden for at tale lidt mere overordnet om forslaget. Det her lovforslag er vi som udgangspunkt positive over for fra Enhedslistens side. Nogle af de ting, jeg stiller mig kritisk over for, er bl.a., at vi i Danmark er alt for dårlige til at have en seniorpolitik, der rent faktisk gør, at man kan blive på arbejdsmarkedet – at man kan holde til at blive også til efter pensionsalderen. I forhold til at skulle lave forebyggende indsatser har vi lige lavet en arbejdsmiljøaftale, og vi er rigtig glade for at være med i arbejdsmiljøforliget, men det, som vi mangler, er langt mere af det forebyggende arbejde, også inden for arbejdsmiljøet.

Og grunden til, at jeg vælger at sige det i forhold til det her lovforslag, er, at det er et ret dyrt forslag i forhold til at skulle få flere folk, som har mulighed for at kunne bidrage med deres arbejdskraft, og det kommer til at have den tunge ende nedad forstået på den måde, at det vil øge uligheden med 0,03 pct. i forhold til Ginikoefficienten. Og hvorfor vil det det? Det vil det, for hvem er det, der på det her tidspunkt stadig har kræfterne til at kunne lægge nogle timer på arbejdet, mens de er over folkepensionsalderen? Det vil typisk være nogle af dem, som ikke har haft så opslidende et arbejdsliv, som har en længere uddannelse, og som typisk også har en større pensionsopsparing. Det synes jeg vi skal blive langt bedre til at inddrage, og det savner jeg at vi i langt højere grad kommer med nogle forslag om, som er med til at sørge for, at vi har meget mere forebyggelse end i dag. Vi har selvfølgelig forslag til det fra Enhedslistens side, og jeg håber, det er noget af det, vi også kan arbejde meget mere med, og et af de steder, vi vil gøre det, er selvfølgelig også i arbejdsmiljøforligskredsen.

Så tak for ordet. Det var bemærkningerne herfra.

Kl. 13:55

Formanden (Søren Gade):

Tak for det, og der er en enkelt kort bemærkning. Hr. Peter Kofod fra Dansk Folkeparti.

Kl. 13:55

Peter Kofod (DF):

Jeg er jo langt hen ad vejen meget enig med det, ordføreren siger, om, at vi skal gøre meget for at passe på vores arbejdskraft i Danmark. Når jeg tager ordet, er det, fordi Enhedslistens ordfører henviser til Ginikoefficienten. Jeg synes, det er en meget kontroversiel måde at gøre ulighed i det her land op på. Og nu, mens ordføreren talte, slog jeg lige op for at se, hvor meget Ginikoefficienten var steget fra år 2020 til år 2021, og det er jo væsentlig mere end det, som ordføreren fremhæver skulle være problemet med det her lovforslag. Så jeg er bare ude på at få en eller anden refleksion fra ordføreren om, om det ikke er sådan meget firkantet, at man med henvisning til Ginikoefficienten så siger, at det her er et kæmpeproblem. For sandheden er jo, at uligheden i Danmark steg langt mere i de år, hvor Enhedslisten holdt hånden under den socialdemokratiske mindretalsregering.

Kl. 13:56

Formanden (Søren Gade):

Ordføreren.

Kl. 13:56

Victoria Velasquez (EL):

Ginikoefficienten er jo et af de værktøjer, vi har til at måle med, når uligheden vokser eller bliver mindsket i et samfund. Det er derfor, at det er af de pejlemærker, som man politisk kigger på. Jeg synes faktisk ikke, det er firkantet. Det er jo netop en henvisning til, hvad vi kan se det har af betydning. Når jeg startede med at sige, at vi er positive over for det her lovforslag, vil jeg tværtimod mene, det ville være firkantet, hvis vi sagde: Hov, nej, vi er Ginifundamentalister og kan derfor ikke bakke op om lovforslaget, alene på grund af hvordan det er i forhold til udviklingen af Ginikoefficienten. Det gør vi ikke. Men når det er et af de værktøjer, vi har til at kunne se, hvad udviklingen er i vores samfund, synes jeg, vi skal bruge det. Vi har mange flere måder, vi gerne vil se på det på. En af dem er at få en fattigdomsgrænse. Det har regeringen opgivet. Der er rigtig mange andre værktøjer, vi også kan tage i brug.

Det jo netop det, som ordføreren også spørger ind til: Der er så mange forskellige ting, som er med til at gøre, at uligheden vokser. Selv om vi tog lighedsskabende tiltag, voksede uligheden også, og det gør den stadig væk. Og det er der, vi hele tiden skal være skarpe på, hvad vi kan gøre for at bekæmpe uligheden.

Kl. 13:57

Formanden (Søren Gade):

Nu er der ikke flere korte bemærkninger til ordføreren. Vi siger tak til fru Victoria Velasquez fra Enhedslisten. Jeg byder velkommen til fru Katrine Robsøe fra Det Radikale Venstre.

Kl. 13:57

(Ordfører)

Katrine Robsøe (RV):

Tak for det. I Radikale er vi også meget glade for at se lovforslaget her blive behandlet i salen. Vi synes nemlig også, det giver rigtig god mening at sørge for, at flere rent faktisk kan se, at det virkelig giver mening at blive ved med at have et arbejde, hvis man er glad for det og jo rent faktisk også har mulighed for det.

Jeg er også enig i mange af de ting, som mine kollegaer har nævnt heroppe fra, nemlig det her med, at vi skal have set på, hvordan vi rent faktisk sørger for, at flere ikke bliver nedslidt af det arbejde, de udfører. Vi skal da også sørge for, at mange flere rent faktisk har mulighed for at blive på vores arbejdsmarked og bidrage med alt det, de kan.

Undet det forrige lovforslag nævnte jeg det her med, hvor stor glæde man som nyuddannet faktisk kan have af, at nogle af dem, der har markant større erfaring, kan give det videre til en, når man som nyuddannet kommer ud på arbejdsmarkedet. Man har enormt stor glæde af det, det havde jeg i hvert fald selv, da jeg var nyuddannet, og derfor synes jeg også bare, at det her lovforslag taler i den helt rigtige retning. Vi har brug for alle dem, der har lyst og mulighed for at bidrage. Og jeg vil igen sige, at Radikale er som en masse andre partier i hvert fald klar til også at kigge mere overordnet på vores tilbagetrækningsformer her i landet. Men Radikale støtter naturligvis lovforslaget.

Kl. 13:58

Formanden (Søren Gade):

Tak for det, og der er ingen korte bemærkninger. Vi siger tak til fru Katrine Robsøe, Radikale Venstre. Jeg byder nu velkommen til hr. Peter Kofod, Dansk Folkeparti.

Kl. 13:58

(Ordfører)

Peter Kofod (DF):

Tak for ordet. I Dansk Folkeparti er vi meget optaget af, at vi i Danmark får udnyttet den store ressource, som vores seniorer er. Vi mener faktisk, at det er en nødvendighed, at vi får skabt et bedre og mere fleksibelt arbejdsmarked, hvis vi skal kunne bibeholde det velfærdssamfund, som vi kender. Derfor er vi også glade for det her forslag, som er en udløber af en række aftaler, som Dansk Folkeparti er med i. Forslaget vil konkret give seniorer større tilskyndelse til at bidrage aktivt på arbejdsmarkedet, også efter at man har nået pensionsalderen.

I Dansk Folkeparti har vi generelt et ønske om at få flere pensionister, der har lyst, ud på arbejdsmarkedet, så de kan bidrage med deres vigtige og gode erfaringer og viden om samfundet. Desværre har det for mange pensionister ikke kunnet betale sige, da de bliver trukket i deres pension, hvis de overskrider en vis grænse, og det er tåbeligt. Vi skal den helt anden vej, altså skabe positive incitamenter og sikre, at det bliver attraktivt at arbejde, også sent i livet. For vi står over for en stor udfordring på vores arbejdsmarked, hvor vi i stigende grad oplever mangel på arbejdskraft. Så lad os starte med at få flere pensionister og seniorer i job. Mange både kan og vil.

Det er derfor positivt, at vi med det her forslag giver pensionisterne mere frihed og fleksibilitet til at tage et arbejde, hvis de ønsker det, uden at skulle frygte modregning. Det støtter vi fuldt og helt op om.

Men vi er ikke i mål. Vi er lige selv kommet med et nyt seniorarbejdsmarkedsudspil, hvor vi har stort fokus på at sikre et rummeligt, fleksibelt arbejdsmarked for vores seniorer. Vi har mange gode idéer til, hvad man ellers kan gøre. Man kunne f.eks. hæve den skattefrie seniorpræmie, som man kan få, hvis man arbejder efter pensionsalderen.

I DF støtter vi forslaget, da det både gavner samfundet som helhed, men også de mennesker, som vi taler om. Mange ældre ønsker at være aktive, og det at være beskæftiget og engageret i et arbejdende fællesskab kan bidrage til at øge livsglæde og fremme mental sundhed. Og ikke nok med det, så kan det jo også være gavnligt for det fysiske helbred, så vi støtter lovforslaget. Tak for ordet.

Kl. 14:01

Formanden (Søren Gade):

Der er ingen korte bemærkninger, så vi siger tak til hr. Peter Kofod fra Dansk Folkeparti. Jeg byder nu velkommen til hr. Kim Edberg Andersen fra Nye Borgerlige.

Kl. 14:01

(Ordfører)

Kim Edberg Andersen (NB):

For en fra Nye Borgerlige er det jo befriende at høre et enigt Folketings sige, at beskatning betyder noget. For det er jo teknisk set det, vi gør nu. Vi fjerner en voldsom strafbeskatning for mennesker, der er på pension, hvis de vil byde ind i samfundet. Jeg håber jo, at det her er noget, vi kan bringe videre som sådan en generel linje, vi fører her i Folketinget, nemlig at vi anerkender, at mindre skat gør folk glade og får dem til at arbejde noget mere.

Når det så er sagt, støtter Nye Borgerlige naturligvis det her forslag. Vi har brug for erfaring, men vi har primært brug for hænder, og hvis hænderne sidder på nogle, som er gået på folkepension, skal de mennesker naturligvis ikke brandbeskattes. Det kommer vi til enhver tid til at støtte i Nye Borgerlige, nemlig at mindre skat er noget, som underbygger mere velfærd. Det ved alle, og det er rart, at den erkendelse i dag også er nået til Folketingssalen. Selv om man nogle gange kan være i tvivl, er det rart, at der i hvert fald er enighed i dag, hvor vi stort set alle sammen kan sige, at pensionister har vi brug for, og at de naturligvis skal have lov til at arbejde uden at blive brandbeskattet. Nye Borgerlige støtter forslaget.

Kl. 14:02

Formanden (Søren Gade):

Tak for det. Der er ingen korte bemærkninger. Vi siger tak til hr. Kim Edberg Andersen fra Nye Borgerlige. Jeg byder nu velkommen til beskæftigelsesministeren.

Kl. 14:02

Beskæftigelsesministeren (Ane Halsboe-Jørgensen):

Tak for ordet, formand. Tak for de mange bemærkninger og ikke mindst tak for betoningen af vigtigheden af vores seniorer på arbejdsmarkedet. Også tak for enigheden om, hvilken ressource der er i erfaring og viden og i at have rutinerede kræfter ansat, og om, hvilken værdi, det vil have, hvis vi politisk kan lægge et greb ind her, der gør, at op mod 50.000 vil have større incitament til at lægge en ekstra indsats på arbejdsmarkedet. Det mener jeg slet ikke kan overvurderes.

Jeg sagde det i forbindelse med det sidste lovforslag, og jeg siger det igen: Vi er i regeringen grundlæggende optaget af at adressere den mangel på arbejdskraft, landet står over for, men vi er også meget optaget af at have et seniorarbejdsmarked, der er rummeligt og attraktivt, og hvor arbejdsgiverne kan se værdien af at ansætte folk, der er erfarne på arbejdsmarkedet, men jo også af, at der bliver lagt nogle politiske rammer for denne værdifulde ressource og får den markant mere spil. Det gavner os alle sammen – den enkelte, virksomhederne og samfundsøkonomien.

Derfor er jeg også glad for dagens lovforslag. Det er et skridt i den rigtige retning. Det sikrer, at man som folkepensionist ikke behøver at sætte sig ind i reglerne om modregning, før man siger ja til ekstra arbejde. Det kan være svært gennemskueligt. Nu trækker vi en streg i sandet og siger: Du må arbejde, og du må stadig få din folkepension. Forslaget gør, at reglerne ændres til, at indtægtsreguleringen af folkepensionens grundbeløb og pensionstillægget i fremtiden vil være sådan, at pensionistens egen indtægt ved personligt arbejde ikke skal indgå i indtægtsgrundlaget ved beregningen. Det betyder helt konkret, at man vil modtage sit grundbeløb og pensionstillæg, uafhængig af om man arbejder ved siden af. Det vil komme os alle sammen til gode.

Jeg håber og tror på, at det her vil betyde, at der er flere pensionister, der vælger at fortsætte med at arbejde, fordi det ikke længere vil påvirke deres pensionsydelse. Jeg synes, vi har fundet den rigtige balance med det her forslag. Jeg er med på, at der været flere stemmer på talerstolen, der har adresseret, hvem det her kommer til gavn, men jeg synes, at den rigtige balance er ramt, sådan at folkepensionen fortsat målrettes de pensionister, der har mindst, og at det dermed også med lovforslaget alene er folkepensionens grundbeløb og pensionstillæg, der berøres af de ændrede pensionsregler.

Så skal det selvfølgelig ses i forlængelse af, at vi fra årsskiftet allerede har fået lempet reglerne for ægtefællemodregning. Ændringen gør jo, at folkepensionister, seniorpensionister og førtidspensionister kan modtage deres pension, uafhængigt af om deres ægtefælle eller samlever har arbejde.

Samlet set kommer de to initiativer 130.000 borgere til gavn, og det bidrager samtidig til, at alle vi andre kan nyde godt af, at vi har flere hænder på vores arbejdsmarked. Det synes jeg godt vi kan være tilfredse med.

Lovforslaget indeholder også nogle justeringer af pensionsreglerne med henblik på at opnå mere rimelige pensionsberegninger. Samlet set er der tale om et lovforslag, der kommer de danske pensionister til gavn, og det er derfor også en glæde at høre, at så mange ordførere i dag har udtrykt opbakning til lovforslaget.

Jeg vil godt takke de forskellige ordførere og glæder mig til udvalgets behandling.

Kl. 14:06

Formanden (Søren Gade):

Tak for det. Der er et par enkelte korte bemærkninger, først fra fru Victoria Velasquez fra Enhedslisten.

Kl. 14:06

Victoria Velasquez (EL):

Tak for det. Hvem kommer det til gavn? spørger ministeren, og det synes jeg er et rigtig godt spørgsmål. Det er jo noget af det, vi har diskuteret her konkret i forhold til den del af lovforslaget, som mange af os er kommet ind på, og som handler om, hvem der nu ikke bliver modregnet i forhold til deres pension. Jeg skal bare høre ministeren, om det her lovforslag også handler om at tage den grønne check og også at tage fra dimittendsatsen, i forhold til at vi har nogle på vores arbejdsmarked, som er helt nyuddannede, og som får forringet deres økonomiske tryghed, og i forhold til at vi med den grønne omstilling vil se nogle afgifter på nogle ting for at få økonomi til at styrke den grønne omstilling. Men midt i en inflation har vi også rigtig mange, der har svært ved at betale deres energiregninger. Har det her også en betydning i forhold til den grønne check, som jo egentlig er målrettet nogle af dem med færrest penge?

Kl. 14:07

Formanden (Søren Gade):

Ministeren.

Kl. 14:07

Beskæftigelsesministeren (Ane Halsboe-Jørgensen):

For mig handler det her om, at vi står i en situation på vores arbejdsmarked, hvor vid i den grad har brug for, at der er flere, der arbejder mere. Det gælder ikke mindst den kæmpestore værdifulde ressource, der ligger i vores seniorer, hvor mange er i en situation, hvor de godt kan og de godt vil, men hvor vi har gjort det økonomisk uattraktivt. Og i en situation, hvor op imod 130.000 kan få rammer, som gør det mere attraktivt at arbejde, enten på grund af ægtefællemodregning eller egen indtægt, synes jeg, det er et skridt i den rigtige retning at sørge for, at vi de steder, hvor vi især mangler arbejdskraft, har nogle ressourcer, vi kan få i spil. Det er det, som det her lovforslag handler om for mig.

Kl. 14:08

Formanden (Søren Gade):

Fru Victoria Velasquez.

Kl. 14:08

Victoria Velasquez (EL):

Tak til ministeren for netop at skitsere nogle af de positive dele. Men jeg vil bare gerne høre, om der er en bagside af medaljen her. Altså, handler det her lovforslag også om at tage den grønne check fra nogle af dem i vores samfund, som har allermindst? Det vil jeg rigtig gerne have et klart svar på, for det har i hvert fald en betydning for, om vi kan bakke op om lovforslaget eller ej.

Kl. 14:08

Formanden (Søren Gade):

Ministeren.

Kl. 14:08

Beskæftigelsesministeren (Ane Halsboe-Jørgensen):

Jeg betoner gerne igen, hvad det er, det handler om for mig. Og som altid svarer jeg meget gerne på de tekniske spørgsmål i forhold til de helt konkrete afgørende faktorer for hver enkelt af partierne i den videre udvalgsbehandling. For mig er det en god dag, fordi vi gør det mere attraktivt som senior at tage ekstra arbejde, hvis man kan, og hvis man vil. Det er til gavn for samfundet i en tid, hvor vi mangler hænder.

Kl. 14:09

Formanden (Søren Gade):

Tak. Så er det hr. Peter Kofod fra Dansk Folkeparti.

Kl. 14:09

Peter Kofod (DF):

Det er jo dejligt, at vi kan være så enige om, at det her er et godt lovforslag. Det udmønter nogle gode idéer, der gerne skulle gøre arbejdsmarkedet mere attraktivt for flere seniorer. Og noget af det, vi spekulerer meget over i Dansk Folkeparti, er, hvordan vi kommer videre fra det her og i virkeligheden tager et skridt mere. Det har vi også præsenteret nogle tanker om i Berlingske for nylig med vores udspil til, hvordan vi kan holde flere seniorer på vores arbejdsmarked og holde dem som en aktiv del af det arbejdende fællesskab.

Jeg spekulerede bare på, da jeg hørte ministerens tale, om man i regeringen gør sig nogen tanker om det. Det gør man sikkert, men gør man sig nogle nye tanker, som man kunne tænke sig at mangfoldiggøre fra Folketingets talerstol, om, at nu er vi forhåbentlig kommet videre og skal et spadestik dybere på den her vej?

Kl. 14:09

Formanden (Søren Gade):

Ministeren.

Kl. 14:09

Beskæftigelsesministeren (Ane Halsboe-Jørgensen):

Først og fremmest vil jeg komme med en kvittering både for ordførerens ordførertale, men også for Dansk Folkepartis engagement i faktisk at få skabt et mere rummeligt arbejdsmarked for vores seniorer og få flere ressourcer fra den her værdifulde gruppe i spil. Jeg synes, det er godt, og jeg synes, det er vigtigt.

I regeringen deler vi ambitionen og også engagementet i den her sag. Vi kommer til at tale mere om det i Folketinget, men vi kommer også til at bringe potentialet her og jo også den krog, der er, at vi mangler hænder, at vi mangler arbejdskraft i Danmark, ind i den permanente trepartsinstitution, vi har rakt hånden ud til i den forløbne uge. Så tak for engagementet fra Dansk Folkepartis side, og tak til hr. Peter Kofod for ordførertalen.

Kl. 14:10

Formanden (Søren Gade):

Hr. Peter Kofod for sin anden korte bemærkning.

Kl. 14:10

Peter Kofod (DF):

Tak for det. Og tak for kvitteringen. Men jeg synes også, at der er meget at være opmærksom på her. Altså, hvis Danmark er lige så god til at få seniorer i job, som man er det i Norge, mener jeg det var, så ville det svare til 50.000-60.000 ekstra mennesker på det danske arbejdsmarked. Det er jo rigtig, rigtig mange, særlig fordi vi jo mangler arbejdskraften.

Så jeg synes jo, at det er et meget vigtigt projekt for regeringen at komme i mål med, og det vil vi selvfølgelig gerne gøre alt, hvad vi overhovedet kan, for at hjælpe regeringen med. For vi mener egentlig, at der både er nogle menneskelige kvaliteter, der vil være et stort plus, hvis vi får bragt dem i anvendelse, men at der også vil være noget samfundsøkonomisk, som vil være rigtig godt for os alle sammen.

Kl. 14:11

Formanden (Søren Gade):

Ministeren.

Kl. 14:11

Beskæftigelsesministeren (Ane Halsboe-Jørgensen):

Det vil jeg godt endnu en gang kvittere for, og jeg vil også understrege, at det jo både handler om de økonomiske incitamenter, vi skaber, men også handler om at have et arbejdsmarked, der ser potentialet her. Jeg synes, det er smerteligt, når jeg hører nogle af de der fortællinger om folk sidst i arbejdslivet, der mister fodfæste, mister arbejdet, og som ikke kan komme indenfor igen, til trods for at vi samtidig har arbejdsgivere, der står og råber på arbejdskraft.

Der er noget der, i forhold til at vi også er nødt til at se potentialerne i meget højere grad, end vi gør det i dag. Så jeg tror helt sikkert, at det her er noget, vi kommer til at tale videre om.

Kl. 14:11

Formanden (Søren Gade):

Tak for det. Der er ikke flere korte bemærkninger, så vi siger tak til beskæftigelsesministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

11) Forhandling om redegørelse nr. R 12:

Digitaliseringsministerens redegørelse om Danmarks digitale vækst 2023.


(Anmeldelse 26.04.2023. Redegørelse givet 26.04.2023. Meddelelse om forhandling 26.04.2023).

Kl. 14:12

Forhandling

Formanden (Søren Gade):

Da vi nu skal i gang med en redegørelsesdebat, indebærer det, at ordførerne skal rykke frem til de forreste rækker og logge sig ind. Derfor holder vi lige en kort pause. Så jeg vil bede ordførerne om at indfinde sig på første række.

Så er vi vist ved at være færdige. Forhandlingen er åbnet. Jeg byder velkommen til den første ordfører, hr. Malte Larsen fra Socialdemokratiet.

Kl. 14:16

(Ordfører)

Malte Larsen (S):

Jeg vil takke for ordet. Det er glædeligt, at vi får lejlighed til at diskutere det her vigtige emne i salen. Det er også første gang, at vi har en politisk debat om redegørelsen. Det vidner om vigtigheden og aktualiteten.

I Socialdemokratiet mener vi, at digitalisering gør Danmark rigere. Det er heldigvis også det, redegørelsen har fokus på. Danmark er et foregangsland digitalt set, og det skal vi blive ved med at være. Redegørelsen om Danmarks digitale vækst giver en status på den erhvervsrettede digitalisering i Danmark i 2023. Digitalisering er afgørende for vores virksomheder, og området indeholder store muligheder. Danmark er en lille åben økonomi, og vi kan ikke bare lukke os om os selv. Vi er en del af den internationale konkurrence, og her er digitaliseringen et område, hvor vi kan skabe vækst og velstand til Danmark.

Ny teknologi og automatisering vinder frem og ændrer jobfunktioner, forretningsmodeller og måder at drive virksomheder på. Forandringerne skaber nye muligheder for danske virksomheder, men de stiller også nye krav om ordentlige vilkår og løbende regulering. Danmark skal fortsat være et stærkt og rigt samfund, og det kræver gode vækstvilkår for erhvervslivet med flere og gode arbejdspladser. Hertil bidrager digitaliseringen med vækst, muligheder og en forbedret hverdag.

For virksomheder og forbrugere er den digitale infrastruktur med adgang til hurtige internetforbindelser afgørende, ligesom det for virksomheder er nødvendigt med adgang til medarbejdere med de rette it-kompetencer. Samtidig er det vigtigt for den fortsatte digitale vækst, at de digitale løsninger er sikre for både virksomheder og forbrugere. Danmark har i EU-sammenhæng en god dækning med højhastighedsbredbånd. 98 pct. af alle boliger og virksomheder havde i 2022 adgang til det, som på EU-plan er defineret som højhastighedsbredbånd. Der er dog stadig områder med ringere dækning, hvilket vi selvfølgelig arbejder på at håndtere.

Digitalisering er i høj grad også et område, der er på dagsordenen i EU, og EU's digitaliseringsdagsorden har stor betydning for Danmark. Sammen med sikkerhedspolitikken og den grønne omstilling er den digitale omstilling en topprioritet for Europa-Kommissionen. I EU er der derfor vedtaget en række større tiltag på det digitale område. Herunder kan nævnes Digital Services Act og Digital Markets Act, der bl.a. regulerer techgiganter. Arbejdet med kunstig intelligens er ligeledes noget, EU beskæftiger sig med. De grænseoverskridende problemer, der kan være med denne slags banebrydende teknologi håndteres bedst på tværs af landegrænser.

Der er behov for at styrke den digitale sikkerhed. Det har denne redegørelse også retmæssigt fokus på. Det går ikke, at små og mellemstore virksomheder oplever hacking og lignende. Behovet for sikkerhed digitalt set varierer naturligvis fra virksomhed til virksomhed og fra branche til branche, men det er vigtigt, at vi holder fokus på, hvordan den digitale sikkerhed forbedres.

I Socialdemokratiet bakker vi op om, at Danmark fortsat skal være i den digitale top. Vi skal gå forrest, uddanne borgere til selvstændigt at bruge digitale løsninger og hjælpe dem, der ikke kan. Vi skal give virksomheder gode vilkår for at drive deres virksomheder bedst muligt og have fokus på digitale løsninger, hvor det giver mening, og så skal sikkerheden og lovgivningen digitalt følge med udviklingen på området. Derfor er jeg glad for, at vi diskuterer den her redegørelse i dag.

Kl. 14:19

Formanden (Søren Gade):

Tak for det. Der er en enkelt kort bemærkning. Hr. Peter Kofod, Dansk Folkeparti.

Kl. 14:19

Peter Kofod (DF):

Tak for det. Jeg synes, det var en rigtig god tale, men jeg manglede fokus på en enkelt ting, som jeg ellers føler vi ofte i Dansk Folkeparti deler fokus med Socialdemokratiet på, og det handler om de ældre eller dem, der ikke er digitalt indfødte. Og jeg vil bare sige, at når jeg kigger mig om her i Folketingssalen, synes jeg, at det, at der skulle så mange folketingsbetjente til at hjælpe et par folketingsmedlemmer med at logge ind og ud af vores eget talesystem her, jo et eller andet sted bekræfter min pointe om, at der selvfølgelig skal tages nogle særlige hensyn til ældre medborgere, men måske også til socialt udsatte, som måske har det lidt vanskeligt med den her form for teknologi. Jeg vil gerne have, at ordføreren reflekterer over det.

Kl. 14:20

Formanden (Søren Gade):

Ordføreren.

Kl. 14:20

Malte Larsen (S):

Det er jo også en bekymring, som vi i Socialdemokratiet deler – at vi ikke er i gang med at skabe et digitalt A- og B-hold og efterlader nogen på perronen på det her område. Præcis de målgrupper, som Dansk Folkeparti her beskriver, er også målgrupper, som er utrolig vigtige for os.

Jeg opfatter det ikke som en central del af den her redegørelse, men jo noget, vi for nylig bl.a. har håndteret ved at give endnu flere borgere rettigheder til ikke at være koblet op på digital offentlig selvbetjening, når man i forvejen var fritaget for digital post.

Kl. 14:21

Formanden (Søren Gade):

Hr. Peter Kofod.

Kl. 14:21

Peter Kofod (DF):

Jeg opfatter det heller ikke som en central del af den her redegørelse, og det er jo det, jeg synes er problemet med redegørelsen. Meget af det, der står i redegørelsen, er sådan set rigtig fint, og det er jeg ret enig med. Men jeg synes, der mangler et fokus på det her område. Er ordføreren ikke enig i det?

Kl. 14:21

Formanden (Søren Gade):

Ordføreren.

Kl. 14:21

Malte Larsen (S):

Det er i hvert fald et område, som vi fra Socialdemokratiets side konstant sætter fokus på. Men jeg hæfter mig ved, at overskriften her er »Danmarks Digitale Vækst« på erhvervsområdet og ikke den anden del af det. Selvfølgelig har vi fuldt fokus på, at vi, som jeg siger, ikke efterlader nogen på perronen i den digitale omstilling.

Kl. 14:21

Formanden (Søren Gade):

Hr. Stinus Lindgreen, Radikale Venstre.

Kl. 14:21

Stinus Lindgreen (RV):

Tak for det, og tak for ordførertalen. Jeg er meget enig med hr. Peter Kofod: Når man snakker digitalisering, er det analoge alternativ utrolig vigtigt at have fokus på. Jeg kender ingen inden for den digitale verden – altså datalogi og andre it-uddannelser – som ikke har meget stærkt fokus på det analoge, ofte mere end folk, der ikke er uddannet inden for it.

Én ting, der står nævnt i redegørelsen, er jo behovet for it-eksperter. Vi har brug for specialiseret viden i Danmark. Så jeg kunne godt tænke mig at spørge, hvad ordføreren så tænker, når vi kigger på f.eks. IT-Universitetet, som må afvise op mod halvdelen af deres kvalificerede ansøgere, eller Datalogisk Institut på Københavns Universitet, der må afvise ansøgere, når vi står og mangler eksperter. Vi har lukket for adgangen for internationale studerende, som gerne vil læse i Danmark, og som kan bidrage. Nu diskuterer vi, om vi skal skære 1 år af vores videregående uddannelser. Hvordan harmonerer den debat med behovet for højtkvalificeret ekspertviden på det her område?

Kl. 14:22

Formanden (Søren Gade):

Ordføreren.

Kl. 14:22

Malte Larsen (S):

Det er jo i hvert fald vigtigt, at vi sørger for, at vores uddannelsessystem kan møde de krav, som arbejdsmarkedet på den anden side stiller. Og at nogle af uddannelserne, også på it-området, kan effektiviseres og gøres bedre ved måske ikke at have den længde, de har i dag, er jeg ganske overbevist om er en del af svaret – at vi faktisk får lavet flere it-ingeniører, som arbejder præcis på det felt, som de så også kan komme til i fremtiden. For jeg anerkender præcis som ordføreren her, at vi mangler dygtige it-medarbejdere på den helt høje hylde.

Kl. 14:23

Formanden (Søren Gade):

Hr. Stinus Lindgreen.

Kl. 14:23

Stinus Lindgreen (RV):

Nu behøver vi måske ikke at gå ind i hele den debat. Det gør jeg gerne, men jeg er ikke sikker på, at løsningen er at skære eksisterende uddannelser ned til 1 år. Der kan ganske givet udvikles nye uddannelser, som er målrettet 1 år.

Men den anden del af problemet her er, at vi har eksisterende uddannelser, som afviser kvalificerede ansøgere. Vi har IT-Universitetet her i København, vi har Datalogisk Institut her i København, der afviser ansøgere hvert år. Det harmonerer vel dårligt med, at vi står og mangler specialister. Hvad tænker ordføreren om den del?

Kl. 14:23

Formanden (Søren Gade):

Ordføreren.

Kl. 14:23

Malte Larsen (S):

Det er i hvert fald helt sikkert. Nu er det jo lidt uden for den redegørelsesdebat, vi har her. Men vi er stadig væk helt enige om, at det behov, der er, for arbejdskraft på den anden side af uddannelsessystemet, skal vi jo herfra gøre, hvad vi kan, for at møde.

Kl. 14:23

Formanden (Søren Gade):

Tak for det. Da der ikke er flere korte bemærkninger, siger vi tak til hr. Malte Larsen fra Socialdemokratiet. Og jeg byder nu velkommen til hr. Mads Fuglede fra Venstre.

Kl. 14:24

(Ordfører)

Mads Fuglede (V):

Tak for ordet. Og tak til ministeren for redegørelsen. Jeg har fået fornøjelsen her i dag af at være ordfører på lånt tid, og det har været spændende at se lidt nærmere på, hvordan det står til med digitaliseringen i Danmark. Digitale teknologier har revolutioneret vores verden og hverdag på måder, som vi aldrig havde forestillet os for bare få årtier siden. Teknologi har gjort vores liv nemmere og mere effektivt, og vi er blevet mere produktive.

I Venstre er det vores ambition, at Danmark skal være et digitalt foregangsland. Vi ønsker, at digitaliseringen skal tjene danskerne, skabe mere frihed og flere muligheder, bidrage til at løse samfundets udfordringer og skabe vækst i vores virksomheder. Som forsvarsordfører ved jeg, at digitaliseringen også gør os mere sårbare i en verden, hvor vores kritiske infrastruktur er noget, vi skal passe meget på.

Danmark er et digitalt foregangsland. Vi er et af de mest digitaliserede lande i verden. Ud ad det spor kan man hurtigt komme til at hvile på laurbærrene, og det er vigtigt, at vi ikke gør det. For mens Danmark er i fuld gang, kan vi se, at andre lande accelererer med deres digitale udvikling i en grad, som vi ikke bare må være tilskuere til, men det må anspore til, at vi ikke læner os tilbage i vores førerposition. For der er store potentialer i den digitale udvikling, og det skal vi udnytte.

Danske virksomheder skal være i stand til at konkurrere på den globale scene, og digitaliseringen er en væsentlig del af det, der bidrager til mere produktive virksomheder med højere konkurrenceevne. Digitaliseringen er med til at styrke dansk økonomi og dermed fastholde arbejdspladser og opretholde vores høje velstand. Men det er ikke kun vores erhvervsliv, der kan drage nytte af den digitale udvikling – vi skal også udnytte de digitale udviklingspotentialer i velfærdssamfundet og til den grønne omstilling. Faktisk er digitaliseringen afgørende for, at vi kan omstille vores samfund til et, hvor vi bruger energien bedre og udleder væsentlig færre drivhusgasser. Digitalisering og data er også afgørende for, at vi kan skabe en cirkulær økonomi, hvor ressourcer bruges igen og igen i vores produktion. Derfor er det vigtigt, at vi fortsætter med at bruge og udvikle digitale teknologier for at tackle klimaforandringer og sikre en bæredygtig fremtid for kommende generationer.

Men vi skal også sørge for, at digitaliseringen sker på en ansvarlig facon. Vi må ikke ignorere de mange skyggesider og sårbarheder, der opstår i et mere digitalt samfund. Jeg synes, den radikale ordfører sagde det meget godt lige før, nemlig at det er meget vigtigt, at jo bedre vi bliver til digitalisering, des bedre skal vi samtidig være til at huske den analoge verden. Det er måske en mindre belyst side af digitaliseringen.

Mens vi er i fuld gang med at digitalisere hele vores samfund, må vi ikke overse at få sikkerheden med i samme tempo. Truslen fra cyberkriminalitet er meget reel. Lige nu laver Rusland dagligt tusindvis af cyberangreb på ukrainsk infrastruktur, og det viser, at selv om den verden, vi er i, er blevet digitaliseret og blevet bedre derved, bliver den også mere sårbar. Derfor er jeg glad for, at regeringen har igangsat initiativer, der skal styrke it-sikkerheden, særlig hos de små og mellemstore virksomheder, der er de mest udsatte.

En ansvarlig digitalisering må også indebære, at borgere har de rette kompetencer til at håndtere de nye teknologier. Indtil for ganske få år siden virkede AI som en science fiction-tanke, og for en lægmand som mig var det noget, jeg slet ikke forstod mig på, indtil jeg for nylig opdagede, at jeg i et af de her AI-chatprogrammer blev gjort til tidligere straffet for landsforræderi og tidligere konservativ kulturminister – jeg ved ikke, hvilken der var værst af de anklager, men ubehageligt var det i hvert fald. Det viser, at vi skal holde øje med de programmer, vi bruger i vores dagligdag, når vi bruger dem, og vi skal også kunne gøre dem, der udvikler dem, ansvarlige for, hvordan de bruges. Vi skal arbejde for, at danske unge har kompetencer til at håndtere de her programmer. Det skal være brugeren, der styrer programmet, og ikke brugeren, der bliver styret af programmet.

Der er med andre ord rigeligt at tage fat på. Vi skal sørge for, at vi ikke sakker bagud, men vi skal ikke gå så stærkt, at vi glemmer alle dem, der går lidt langsommere ind i digitaliseringen – uanset hvad en chatrobot måtte give dem af synderegister. Tak for ordet.

Kl. 14:29

Fjerde næstformand (Karina Adsbøl):

Tak til ordføreren. Der er en række korte bemærkninger, og den første er til hr. Peter Kofod, Dansk Folkeparti.

Kl. 14:29

Peter Kofod (DF):

Tak for det, og tak for en god ordførertale. Den del, der interesserede mig særlig meget, var delen om chatrobotter eller kunstig intelligens. Og jeg har jo læst mig til, at der lige nu foregår alt muligt på det europæiske kontinent med, hvordan landene er i gang med at tage det her ned, og italienerne er måske det mest vidtgående eksempel. De har jo sagt: Det her lyder farligt, vi har brug for at tænke os lidt om, så vi forbyder det bare, vi lukker for det.

Så er der jo også andre tilgange, og jeg kunne godt tænke mig at høre, hvor Venstre sådan mere konkret står i den her diskussion.

Kl. 14:29

Fjerde næstformand (Karina Adsbøl):

Ordføreren.

Kl. 14:29

Mads Fuglede (V):

Jeg tror ikke, forbud er vejen frem. Jeg tror, det er vigtigt, at man får en god dialog med dem, der udvikler de her teknologier, og man også sørger for, at man kan holde dem ansvarlige for, at det, de udvikler, ikke er noget, der spreder bagvaskelse eller kan misbruges.

Kl. 14:30

Fjerde næstformand (Karina Adsbøl):

Der er en anden kort bemærkning til hr. Peter Kofod.

Kl. 14:30

Peter Kofod (DF):

Tak for det. Min bekymring går måske på, at mange af de her ting er skabt og udviklet i USA under nogle andre regelsæt end det, vi har været vant til i Europa, og det, man traditionelt har kunnet regulere sig ud af i EU-regi eller nationalt. Og det bliver en udfordring ud over, at det er helt oplagt, at det her kan bruges til alt muligt, og at ingen rigtig ved, hvor vi ender om ganske få år, når den her teknologi vil løbe endnu mere løbsk, hvilket jo er frygten hos nogle.

Så det er måske bare en refleksion, jeg søger om, hvordan det her nu skal gå, når det er tilpasset et helt andet system end det, man slipper løs på Europa.

Kl. 14:30

Fjerde næstformand (Karina Adsbøl):

Ordføreren med en refleksion, værsgo.

Kl. 14:30

Mads Fuglede (V):

Det tror jeg hr. Peter Kofod har utrolig meget ret i. Jeg mister altid helt tallet på, hvilken fase i den industrielle revolution vi er nået til, altså om det er den sjette, den syvende eller den ottende, vi er nået til, men uanset hvor vi er, er vi jo på vej ind i en helt ny virkelighed, hvor det er meget vigtigt, at vi selv kan følge med, og at vi ikke får ødelagt de fremskridt, vi har gjort, ved eksempelvis at slippe kunstig intelligens fri på en uigennemtænkt facon.

Kl. 14:31

Fjerde næstformand (Karina Adsbøl):

Tak. Så er der en kort bemærkning til hr. Stinus Lindgreen fra Radikale Venstre, og velkommen tilbage.

Kl. 14:31

Stinus Lindgreen (RV):

Tak for det, og tak for ordet, og tak for en rigtig god ordførertale. Jeg er meget enig i alt, hvad ordføreren sagde. Der var dog én ting, jeg godt kunne tænke mig at høre endnu en refleksion omkring, altså netop det her med klimaet og den grønne omstilling, hvor ordføreren ganske rigtigt nævner, at digitaliseringen er en del af løsningen. Men der er vel en udfordring, i hvert fald inden for nogle teknologier, som jo i sagens natur udleder en stor mængde CO2, fordi de er ekstremt tunge i forhold til deres beregninger, og der står store maskinparker, der kører dag og nat.

Hvordan forholder ordføreren sig til det? Altså, der er ligesom to sider af den her sag.

Kl. 14:31

Fjerde næstformand (Karina Adsbøl):

Ordføreren.

Kl. 14:31

Mads Fuglede (V):

Jamen der er jo et nærmest ekstremt energiforbrug inden for de her serverlandskaber – jeg ved ikke, om man kalder dem det – hvor man bruger så meget energi på den digitale omstilling, og der skal vi jo være meget bevidste om, at den digitale omstilling og det, at der bruges meget energi på det her, også er noget, som vi skal gøre grønt i den udstrækning, vi overhovedet kan komme efter det.

Jeg kender det kun sådan lidt en passant, men der er på det område, som jeg repræsenterer, bestræbelser på at lave en af de her energiøer, og der har man tænkt meget langt i den retning, at man skal bruge sin overskudskapacitet i de perioder, hvor der er det, til netop at understøtte det i forhold til et digitalt overforbrug af energi.

Kl. 14:32

Fjerde næstformand (Karina Adsbøl):

Så er der ikke flere korte bemærkninger. Vi siger tak til ordføreren. Den næste i ordførerrækken er hr. Jeppe Søe fra Moderaterne. Værsgo.

Kl. 14:33

(Ordfører)

Jeppe Søe (M):

Digitalisering er en central del af vores samfund i dag, og det vil kun fortsætte med at være sådan i fremtiden. Digitalisering har gjort vores hverdag lettere på rigtig mange måder og har også haft stor betydning for samfundets udvikling og konkurrenceevne. Et land, der ikke omfavner digitalisering, risikerer at sakke bagud og miste sin konkurrenceevne. Men det er også vigtigt at påpege, at vi ikke skal være bange for fremtiden eller teknologier. Det er naturligt at være skeptisk over for noget nyt, men vi skal huske, at teknologier og digitalisering har en masse fordele, og at det kan hjælpe os på mange måder. Vi skal også gøre en indsats for at få danskerne til at forstå, hvor vigtigt it er. Digitalisering er ikke kun forbeholdt erhvervslivet og techentusiaster. Det har en reel indvirkning på vores dagligdag og på samfundet som helhed. Vi skal uddanne og oplyse borgerne om de muligheder, der findes inden for digitalisering og it-forståelse, og på den måde kan vi sikre, at alle er i stand til at drage fordel af teknologien, og at ingen bliver hægtet af.

Alt, jeg har sagt indtil nu, er skrevet af ChatGPT, som jeg i går spurgte om lige kunne lave en hurtig tale om digital udvikling i Danmark, og det var svaret. Det lød jo sådan set godt, men fra kunstig intelligens vil der forhåbentlig være et godt hop over til åbenlys intelligens, som tager over nu. For der mangler jo helt åbenlyst i det, den leverer her, noget holdning, noget saft, noget kraft, noget erfaring, noget viden. Det virker som sådan en sølvbryllupstale, men det kan jo noget, og det kan noget godt. Vi skal ikke være bange for det. Det kan måske også noget farligt, for det kan vænne os til, at det er sådan, taler skal være.

Min søn spurgte også ChatGPT, da han skulle holde en konfirmationstale. Jeg synes, at han takkede os, det var da ikke det, det var fint. Han var glad for sine forældre – det foreslog ChatGPT, han skulle sige – og jeg tænker også, at det er rigtigt. Men det er jo, i det øjeblik han selv tager over, vi kan mærke mennesket bag. Så kunstig intelligens kan en masse, men der er noget menneskeligt, noget åndeligt, der selvfølgelig forsvinder.

Tak for redegørelsen her, som ganske rigtigt er en af de første. Det er en af de første, vi skal debattere, og den handler om erhverv, men den glemmer jo netop alt det åndelige, og den glemmer den opdeling af samfundet, som it altså også er en del af.

Hvis vi tager det offentlige, har vi jo masser af forskellige apps, masser af forskellige ting og sager, som vi tilbyder borgerne, og jeg tror, at de fleste af os igen og igen har været i debatter om NemID, MitID, og hvad det ellers hedder. Jeg tror, det var fru Pia Kjærsgaard, der kaldte det for dum-id her fra talerstolen, og på den måde kan man blive ved med at nedgøre digitaliseringen, hvis man gerne vil. Og nogle har da også haft deres problemer.

Jeg tror måske, vi skal begynde at tilbyde virksomhederne de her offentlige udbud på en lidt anden måde. Jeg synes, at vi rigtig mange gange forsøger at gøre os klogere end både erhvervslivet, der arbejder med det her til daglig, men også borgerne, her i Folketinget, hvor vi kommer med nogle kravspecifikationer og siger, at det er det her, vi gerne vil have. Men der er jo faktisk virksomheder derude, der måske ved meget mere end os om det og måske dermed ovenikøbet kunne byde sammen på forskellige opgaver, når vi sender ting i udbud. Og måske kunne det være med til at hjælpe med til, at vi fik nogle lidt anderledes svar på, hvordan vores udvikling i det offentlige skal være. For det er jo rigtigt, som det også blev sagt nede fra salen lige før, at det kræver nogle vagters hjælp lige at logge os ind i og ud af vores systemer på vores plads. Nogle af jer kan det i forvejen, andre af os er nye, og sådan er det. Næste gang kan jeg selv. Det tror jeg vi skal lære af, også i forhold til borgerne.

Jeg er enig i det, som hr. Peter Kofod sagde, nemlig at borgerne skal have ikke bare mulighed for, men absolut krav på at kunne leve et analogt liv i Danmark. Men jeg synes, det er for nemt, og jeg synes, det er for let, vi slipper dem. Det er ikke, fordi de ikke må, men det er bare et flueben, de sætter, og så hører de i virkeligheden aldrig fra os igen, og så får de lov til at få papirer i postkassen resten af livet. Kunne det være, at man kunne stille de her borgere nogle spørgsmål, når de sætter det flueben: Hvordan kan det egentlig være, du gør det? Hvad er det, du er bange for? Hvad er det, du er nervøs for? Er der noget, vi kunne hjælpe dig med? Kunne der være nogle kurser?

Kl. 14:38

Jeg ved, at bl.a. Ældre Sagen med stor succes har kørt noget, hvor de forsøger at opgradere de borgere, der siger, at de ikke vil være på det. Og vi skal huske, at det jo ikke kun handler om ældre medborgere – dem taler vi meget om – men at det jo sådan set også handler om unge. Kigger vi på tallene for f.eks. MitID, er der faktisk rigtig mange unge, der slet ikke har det endnu, for hvad skulle de med det? Det er jo bare e-Boks, og det er der ingen grund til, når man har Snapchat, synes de.

Jeg synes, at en del af udfordringen, som måske også gør, at vi falder nogle pladser ned, er, at det er fra gang til gang, vi opdager, hvad digitaliseringen kan – og der kommer nyt til. Vi så det under corona, hvor ældre medborgere, som måske ikke havde haft lyst til at trykke på tasterne før, pludselig kunne se deres børnebørn ved at gøre det. Pludselig opdagede de, at teknologien faktisk kan noget godt, og det gjorde de i en verden, hvor vi i min optik har en bekymringsindustri, hvor man kan sælge vildt mange bøger, hvis man siger »sluk«, men hvor man kan sælge meget få bøger, hvis man siger »tænd«.

Jeg oplevede det også, da Præsidiet for ikke så lang tid siden sagde, at man ikke måtte bruge TikTok på arbejdstelefoner. Der blev jeg ringet op af en meget ældre dame, som var meget bekymret over det, vi var kommet ud med i Præsidiet, for hun havde også en iPhone, og hun var virkelig ked af, at kineserne nu kunne se alt, hvad hun gjorde. Jeg tror, hun var over 80 år, og jeg måtte jo så spørge hende, om hun selv havde TikTok, og det mente hun var en del af et eller andet, der jo lå på telefonen. Så på den måde kan vi tale bekymringen op alle mulige steder, hvis vi vil det, og vi kan mangle den der digitale dannelse, som jeg tror er den vej, vi skal gå.

Jeg tror faktisk, at en af grundene til, at vi klarede omvæltningen i coronatiden så godt, var de pipfuglekurser – jeg tror, det var det, vi kaldte dem i 1980'erne – hvor enhver tømrer eller smed eller et eller andet skulle have tastaturkurser. Dengang skulle man lære edb, og der var jo rigtig mange, der var sure over det, men det gjorde i virkeligheden, at man fik de grundlæggende færdigheder eller i hvert fald hverken var bange for musen eller tastaturet i det øjeblik, hvor man skulle bruge dem, også i coronatiden. Så det kan altså godt betale sig at prøve at give danskerne en digital dannelse, og det er jo det, der skal til. Den digitale dannelse angår ikke bare facebookkommentarer og lignende, det er også et forsøg på at se, hvordan vi kan favne alt det digitale.

Derhjemme har jeg sønner, der spiller meget. De spiller også, i hvert fald i forhold til hvad jeg mener, for meget, og jeg syntes bare hele tiden, at jeg så en dreng, der sad foran de her to skærme, som et setup jo udgøres af, med LED-lys, og jeg ved ikke hvad. Jeg prøvede så selv at spille »Fortnite« og har spillet det nu i 3 år og kan simpelt hen ikke holde op igen. Det er ikke, fordi jeg nødvendigvis går og skyder folk til daglig. Det er jo et meget, meget sundt spil, hvor man går ind i en bus og lander på en ø, og så bliver man til Breivik og skal sørge for, at der ikke er andre tilbage end en selv. Så det er pædagogisk jo et fuldstændig korrekt spil. Jeg forstod slet ikke, hvad det var, det favnede, og det, jeg lige pludselig opdagede, var jo, at det favnede et netværk, et fællesskab, venner, som sidder og taler sammen undervejs. De taler ikke om, hvem de skyder; de taler ikke om, hvor de skal gemme sig; de taler sammen. De har faktisk en reel samtale, som jeg blev helt flov over lige pludselig at sidde som voksen og deltage i – og nu er jeg heller ikke på hans hold mere.

Jeg tror det er væsentligt, at vi ikke med kæmpestor bekymring kigger på de her unge og tænker, at de bare sidder med hovedet begravet i skærme hele tiden, men at vi fokuserer en lille smule mere på, hvad det er, de laver foran den skærm, og at vi som forældre i stedet for at bare kigge på, at de har hovedet nede i den, også kigger med og lader os inspirere og prøver at finde ud af, hvad den i virkeligheden kan.

Der er i øjeblikket også en snak her i Folketinget om, om man måske skulle forbyde skærme i folkeskolen og sådan noget, som om lærerne ikke selv har en eller anden faglig og pædagogisk viden, som gør, at de kan bruge de her skærme. Jeg synes, vi skal bruge dem. Jeg synes, vi skal favne teknologien. Jeg synes, vi skal favne skærmene. Og så skal vi vise de her skoleelever, at den skærm, de render rundt med i lommen, det lillebitte stykke udstyr, de render rundt med i lommen, ikke kun kan danse floss og alt muligt andet. Det kan faktisk også være fuld af viden, og den viden kan man altså bruge sin maskine til at få. Lad os nu uddanne dem til det, og lad os prøve at få så mange ældre som overhovedet muligt med, og lad os også favne dem, der siger klart nej. De skal kun sige det en gang, og så har de selvfølgelig lov til at være analoge, men lad os nu prøve at hjælpe dem en lille smule på vej, for hvor går de dog glip af meget.

Så tak for redegørelsen. Jeg tror, det er rigtigt, som hr. Peter Kofod sagde, at vi skal huske begge dele, og jeg håber, at den næste redegørelse, der måtte komme, handler om lige præcis digitaliseringen i Danmark, ikke kun ud fra et erhvervsperspektiv, men også ud fra et borgerperspektiv.

Kl. 14:43

Fjerde næstformand (Karina Adsbøl):

Tak til ordføreren. Der er nogle korte bemærkninger. Den første er til hr. Stinus Lindgreen, Radikale Venstre. Værsgo.

Kl. 14:43

Stinus Lindgreen (RV):

Tak for det, og tak til ordføreren for en rigtig god tale. Jeg er meget enig med stort set alt, der blev sagt. Dette er blot en kommentar. Ordføreren var inde på især ældre, som siger nej tak til digitale løsninger – og det skal man selvfølgelig kunne – men ordføreren siger også, at man måske skal spørge, hvad det er, de er bekymret for, og om man kan finde en anden løsning, der kræver noget efteruddannelse. Det kan være rigtigt og fornuftigt.

Når jeg snakker om analoge paralleller, altså andre systemer end de digitale, er det ikke kun for at favne dem, der ikke har lyst til det digitale – det skal vi også. Men hvad med den dag, hvor russerne lægger MitID ned? Hvad med den dag, hvor vi ikke kan få adgang til Sundhedsplatformen? Hvis vi er dybt afhængige af de digitale løsninger og ikke har en analog løsning som backup, hvad gør vi så? Derfor er vi nødt til at huske den analoge del af vores samfund og ikke kun den digitale. Hvad tænker ordføreren om den del?

Kl. 14:44

Fjerde næstformand (Karina Adsbøl):

Ordføreren.

Kl. 14:44

Jeppe Søe (M):

Jeg tænker jo, at det er korrekt, at vi skal have noget, der vel hedder et backupsystem, hvis man skal bruge et engelsk ord. Jeg tror, at backup er nogenlunde accepteret. Selvfølgelig skal vi have en eller anden form for backup, som vi kan gå tilbage til, men jeg tror altså, at vi måske i stedet for skal bruge vores kræfter på at lave sideløbende digitale backups – hvilket de jo også har – sådan at det er flere systemer, der ved siden af hinanden kan tage over. Selve grundtanken i internettets start med ARPANET var jo netop, at hvis en computer bryder sammen, er der en anden, der kan starte. Det har vi måske mistet undervejs, hvor vi har lavet små lukkede systemer, der sørger for, at vores elektronik, eller hvad ved jeg, kører vores varmeværker, vores vandværker og vores alt muligt i små lukkede kredsløb. Og der tror jeg egentlig, at det er digitale backupløsninger, der kan skifte ret hurtigt, som vi skal prøve at finde ud af. Det behøver man ikke nødvendigvis noget analogt til.

Kl. 14:45

Fjerde næstformand (Karina Adsbøl):

Ønskes anden korte bemærkning?

Kl. 14:45

Stinus Lindgreen (RV):

Ja, undskyld, jeg glemte at trykke mig ind. Jeg skal gøre det meget kort. Jeg er meget enig. Selvfølgelig er det ikke enten-eller, men både-og, hvilket jeg også mener at ordføreren sagde. Det tror jeg er vigtigt at have med her. Vi kan ikke og vi skal ikke være bange for den digitale løsning og afsværge den. Vi skal bare huske, at nogle gange er det måske ikke svaret med en digital løsning. Vi havde en diskussion omkring f.eks. vaccinekort. Skal man nødvendigvis udvikle en app, når vi nu har et gult kort, som har været brugt i årtier og faktisk virker meget fint på tværs af landegrænser. Så nogle gange skal man diskutere, om man digitaliserer bare for at digitalisere, og måske tænke over, om det her egentlig er svaret.

Kl. 14:45

Fjerde næstformand (Karina Adsbøl):

Ordføreren.

Kl. 14:45

Jeppe Søe (M):

Nu er det ikke så længe siden, at jeg var helt almindelig borger og ikke valgt i Folketinget. Jeg kan jo godt huske, hvordan jeg selv undrede mig, da jeg havde en sundhedskortapp og der så kom en kørekortapp. Og der kommer sikkert andre apps. Jeg tror, at jeg har seks-syv forskellige apps til alle mine forskellige kort. Jeg har så også, hvad hedder det, Apple Wallet eller noget. Der skal vi jo nok være smartere, og det ved jeg da også at der skal arbejdes på.

Kl. 14:46

Fjerde næstformand (Karina Adsbøl):

Tak. Så er der en kort bemærkning til hr. Peter Kofod, Dansk Folkeparti. Værsgo.

Kl. 14:46

Peter Kofod (DF):

Tak for det. Og tak for ordførertalen, som jeg synes var god. Ordføreren er jo teknologioptimist, og det er jeg også selv. Jeg nyder jo og høster frugterne af den teknologiske udvikling. Jeg kan tømme min digitale post, når jeg er på arbejde i København, selv om min fysiske postkasse befinder sig 280 km herfra eller noget i den retning. Så på mange måder er der jo nogle forbedringer i mit liv, men jeg har også øje for, at for nogle andre danskere vil det ikke opleves sådan, at så kan det at have en digital postkasse være enormt fremmed.

Jeg synes jo et eller andet sted, at vi skal have nogle systemer, der tager hensyn til, at danskernes behov og ønsker for eget liv er forskellige. Så mit ønske er ikke nødvendigvis det samme, som det er hos en ældre mand på 92 år, der aldrig har haft en computer. Han vil måske gerne vil lære det ad frivillighedens vej – det nævnte hr. Jeppe Søe jo også i sin ordførertale – med kurser i Ældre Sagen, og der kan givetvis være nogle, der synes, det er spændende og sjovt, men jeg er uenig med hr. Jeppe Søe i, at man ikke skal kunne sætte et flueben og så være ude af det her system for evigt.

Kunne vi ikke finde en eller anden løsning, hvor vi sagde, at hvis man nåede til en bestemt alder, så kunne man blive fritaget, uden at man, hver gang der kommer et nyt system, skal sætte et nyt flueben?

Kl. 14:47

Fjerde næstformand (Karina Adsbøl):

Tak. Ordføreren.

Kl. 14:47

Jeppe Søe (M):

Nu mener jeg generelt ikke, at alder er noget, man skal kigge på, for du kan godt være 92 år og så være noget smartere end en på 15 år eller spille »Fortnite«; det kan man såmænd godt.

Jeg sagde ikke, at man ikke bare skal sætte et flueben og så være ude. Den ret skal man netop have, for der er hr. Peter Kofod og jeg er nemlig fuldstændig enige; den ret skal man have. Jeg kunne bare godt tænke mig, at man samtidig spurgte: Hvorfor har du sat det flueben? Er der noget, vi kan hjælpe med? Er der noget, vi kan gøre for at gøre det nemmere i din retning?

Der er nogle, der klart vil sige nej, og der er også nogle, vi slet ikke får i tale, f.eks. en prostitueret, som render rundt herude i København og får meddelelser i sin e-Boks om, at hun skal komme til jobcenteret i Hjørring, hvor hun er hjemmehørende. Hverken e-Boks eller Hjørring er det, hun allerførst tænker på i sin dagligdag, når hun står op. Så der er folk, der lever analogt, også selv om vi ikke spørger dem, og det skal de have lov til.

Kl. 14:48

Fjerde næstformand (Karina Adsbøl):

Spørgeren for sin anden korte bemærkning.

Kl. 14:48

Peter Kofod (DF):

Så vil jeg bare gerne kvittere, for så er vi nok ikke så langt fra hinanden, som jeg troede, da jeg hørte ordførertalen, i forbindelse med det her flueben.

Kl. 14:48

Fjerde næstformand (Karina Adsbøl):

Ordføreren.

Kl. 14:48

Jeppe Søe (M):

Det tror jeg heller ikke vi er.

Kl. 14:49

Fjerde næstformand (Karina Adsbøl):

Med disse ord siger vi tak til ordføreren og går videre til den næste i rækken, som er Lisbeth Bech-Nielsen, Socialistisk Folkeparti. Værsgo.

Kl. 14:49

(Ordfører)

Lisbeth Bech-Nielsen (SF):

I dag diskuterer vi redegørelsen om Danmarks digitale vækst, som jo tydeligvis er en meget erhvervsrettet redegørelse, og der er rigtig mange spændende ting i den, synes jeg, og rigtig mange spændende fakta. Jeg har i hvert fald læst den med stor fornøjelse, og jeg var ikke sikker på, det ville være så interessant, da jeg gav mig i kast med den. Det er det jo ikke alt, hvad vi får fra ministerierne, der er, med al respekt, men det her var rigtig spændende læsning.

Men med respekt for, at det er en meget erhvervsrettet redegørelse, vil jeg stadig væk erklære mig enig med mine kolleger fra bl.a. Venstre, Radikale og DF, når de påpeger manglen på fokus på f.eks. ældre eller digitalt udsatte og de op til 25 pct., der ikke føler sig rustet til den omfattende digitalisering, som er sket både inden for det offentlige område og i private virksomheder som banker f.eks.

Der kunne også været et afsnit i den her redegørelse om den mistrivsel, som er voldsomt stigende blandt børn af unge, og som er koblet sammen med sociale medier og brugen af skærme – noget, som vi nu også har haft forskere i de forskellige udvalg, der har påvist. De her udfordringer kunne jo også have et erhvervssigte i min optik, for hvis vi efterlader en stor del af befolkningen på perronen – nogle, som kunne inddrages, hvis produkterne og servicerne blev designet bedre, og det er noget, vi også haft KL inde i udvalget til at påpege at vi kunne – ville jeg elske, hvis dansk erhvervsliv i endnu højere grad blev verdensmestre i det, man kunne kalde etisk digitalt design, privacy by design, security by design, og man sagde, at det simpelt hen skulle være en businesscase, undskyld, en forretningsmodel, hvor vi kobler teknologi sammen med de værdier, som vi synes er vigtige, og at vi ikke bare blindt adopterer eksempelvis amerikansk design eller kinesisk design. Jeg synes virkelig, der er noget i, at vi i Danmark, i Norden, i Europa kobler de værdier, vi synes er vigtige – demokrati, inddragelse, transparens – til de teknologier, som jo kun får en større og større indflydelse på vores hverdag og vores samfund.

Så har flere jo været inde på kunstig intelligens og ChatGPT, og det er også temaet for et samråd, vi skal have i morgen i udvalget, og som jeg glæder mig rigtig meget til. Store sprogmodeller og AI-chatbots som eksempelvis ChatGPT kommer jo kun til at fylde endnu mere. Vi har kun set begyndelsen af det. Det tog Facebook 4 år at få 100 millioner brugere; det har taget ChatGPT under 4 måneder at få 100 millioner brugere, og det tal vil kun stige eksponentielt, i hvert fald så længe det er en gratis tilgængelige platform. Konkurrerende modeller bliver jo allerede nu også indlejret i alt fra søgemaskiner til wordprogrammer, og derfor kommer det til at have så stor betydning for den måde, vores uddannelsessystem fungerer på og vores arbejdsmarked fungerer på. Jeg er sikker på, at flere af jer, der sidder her i salen, også har sekretariater eller partier, som bruger det, ikke kun til at lave en gimmick til en tale, men rent faktisk også seriøst i et arbejde. Der bliver vi også nødt til at have en samtale med hinanden om, hvordan vi vil bruge det bedst muligt, så det bliver brugt som et positivt værktøj. Og det tror jeg ikke er umuligt.

Jeg vil lige sige, at i rapporten eller redegørelsen står der, at 17 pct. af virksomhederne bruger AI, og det var i 2022-tal. Det kommer ikke til at være det samme i 2023; det vil jeg godt vædde med. Det bliver meget, meget større, for der er virkelig bare sket nogle ret store ting i det sidste halve år i den brede, hvad skal man sige, almene brug af kunstig intelligens.

En del af det, der også fylder i redegørelsen, og som jeg synes er rigtig vigtigt ikke mindst i den geopolitiske situation, den sikkerhedsmæssige situation, vi står i i Europa med krig på kontinentet, er netop cybersikkerhed og cyberangreb. 44 pct. af SMV'erne har for lavt et sikkerhedsniveau. Det, som virksomhedsledere i en undersøgelse peger på som deres allerstørste bekymring, er cyberangreb. Vi er som samfund ikke godt nok rustet til de angreb, der kommer, både i form af ondsindede hackerangreb og virksomhedsspionage og i form af den slags brug, som cyberangreb også er i sådan en asymmetrisk krigsførelse, som vi ser nu.

Kl. 14:54

Krig er ikke kun noget, der sker på slagmarken; det er også forsøg på at lukke vandforsyningen, sundhedssystemet, betalingssystemer og andet. Derfor er jeg også meget enig med min kollega fra Radikale Venstre, som siger, at det er vigtigt, at vi har en analog backbone, et analogt system bagved. Og vi havde også et interessant besøg i udvalget af en lang række folk, eksperter, der arbejder inden for området, der sagde, at vi simpelt hen bliver nødt til at kigge på de systemer, der er at kunne falde tilbage på, hvis det værste skulle ske.

Samtidig med det skal vi selvfølgelig sikre, at vi har digitale, online tekniske systemer til at tage over. Jeg ved ikke, om der er et nyere tal, men i 2017 lå Danmark på en 17. plads blandt OECD-landene i forhold til sikkerhed. Det går simpelt hen ikke, når vi er så gennemdigitaliserede, som vi er. Jo mere digitaliseret, man vil være som samfund, jo mere fokus skal man have på sikkerheden. De to ting skal hænge sammen en til en.

Der er også mange, der har erkendt, at i iveren for at blive digitaliseret både i den offentlige og i den private sektor havde man ikke sikkerhedsaspektet som øverste prioriteret, fordi det ikke indgik i de overvejelser, vi havde. Det var ikke noget, vi tænkte over i samme grad, som vi gjorde for godt et år siden, da Rusland invaderede Ukraine. Det er fuldstændig afgørende for vores alle sammens sikkerhed, og det gælder også private selskaber. Det, at de bliver angrebet, kan også lige pludselig blive et bredt samfundsmæssigt problem.

I forhold til den grønne omstilling, som der også bliver sagt og skrevet en del om, er det jo helt rigtigt, at det er et af de steder, hvor vi bare virkelig kan se de gevinster, vi kan få, høste af de nye teknologier, f.eks. blockchain, som skomærket Ruccamore bruger til at vise deres produktions vej fra ko til sko, tror jeg det bliver kaldt, hvor man viser, hvordan hele produktionskæden fungerer, og man kan simpelt hen som forbruger se, at det ikke er greenwashing – undskyld, jeg kender ikke det danske ord – men at man simpelt hen kan følge, hvordan den her sko bliver produceret bæredygtigt under de rette sociale forhold osv. Der er blockchain bare et rigtig spændende værktøj. Det kan også spare utrolig meget i administration, papirnusseri og andet.

Så er sådan noget som kvantecomputere og kvanteteknologi også sindssygt spændende, hvor Danmark jo lidt ubemærket, synes jeg faktisk, har den globale førertrøje – noget, som også kan gøre en verden til forskel i alt lige fra medicin og nye kure til nye krypteringsværktøjer, som jo også bliver fuldstændig afgørende i en verden, hvor digitale angreb skal tænkes ind som en del af et nationalt forsvar.

Jeg håber, og det er måske en lidt mere generel bemærkning, at regeringen og ministeren også vil tage de her dagsordener med i EU og sige, at der er en forside og en bagside af medaljen ved at være så digitale og så digitaliseret et samfund. Hvordan kan vi bedst muligt høste de gevinster, der er, og samtidig også adressere de bekymringer, der er? Der synes jeg jo, at europæisk lovgivning virkelig går forrest globalt lige fra DMA'en, DSA'en, AI-forordningen til GDPR, som jo egentlig de facto bliver globale standarder, fordi de globale virksomheder tænker: Nu skal vi alligevel leve op til europæiske standarder, så kan vi lige så godt indføre det som globale standarder. Derfor synes jeg, det kunne være rigtig spændende, hvis man også tænkte det ind i, at vi også skal have vores egne store AI-systemer i EU. Det kræver altså bare rigtig mange penge. Jeg tror, at Microsoft har smidt, hvad der svarer til tre storebæltsbroer i computerkraft efter open AI, og det niveau kan vi kun nå på europæisk niveau. Så det er bare en appel til ministeren om at tage det videre. Tak.

Kl. 14:59

Fjerde næstformand (Karina Adsbøl):

Tak til ordføreren – og også for at rette sig selv, for så slipper formanden for det. Så er der en kort bemærkning til hr. Stinus Lindgreen fra Radikale Venstre. Værsgo.

Kl. 14:59

Stinus Lindgreen (RV):

Tak for det, og tak for en rigtig god tale. Der er mange ting, vi kunne diskutere videre, men jeg synes, at der er mange gode tanker i det, ordføreren siger. Der er én ting, og det er det med datasikkerhed. Jeg er meget enig i – og det tror jeg at alle er enige i – at der er en potentiel svaghed i vores meget digitaliserede samfund. Så hvad tænker ordføreren om den måde, vi har indrettet vores cybersecurity – it-sikkerhedsstyrelser – på i Danmark? Er det den rigtige måde, vi har gjort det på? Skulle man kigge det på det på en anden måde? Har ordføreren gjort sig nogen tanker om det?

Kl. 14:59

Fjerde næstformand (Karina Adsbøl):

Ordføreren, værsgo.

Kl. 15:00

Lisbeth Bech-Nielsen (SF):

Det er jo efterhånden nogle år siden, men da Center for Cybersikkerhed blev oprettet, var jeg ret kritisk over for, at det skulle ligge i et militært regi så at sige, under Forsvarsministeriet. For det første er der ikke ret mange lande, der har den konstruktion. For det andet har det nogle store ulemper, både når det handler om offentlighedens adgang til visse informationer under offentlighedsloven – det, der selvfølgelig ikke er en national sikkerhedsrisiko – men også, når det handler om, at store virksomheder ikke kan gå til Center for Cybersikkerhed og få hjælp, hvis de bliver hacket, som Mærsk og andre store virksomheder er. Og så er der ikke nogen hjælp at hente. Derfor er det ikke en optimal konstruktion. Vi har forsøgt nogle gange, men jeg tror bare ikke, at vi i virkelighedens verden – det virker i hvert fald ikke til det med den nuværende regering – kommer til at få flyttet det over i civilt regi, og derfor er den bedste løsning måske at oprette et nyt civilt center for cybersikkerhed, som det blev foreslået af de folk, vi havde besøg af i udvalget.

Kl. 15:01

Fjerde næstformand (Karina Adsbøl):

Tak. Ønskes der en anden kort bemærkning? Værsgo.

Kl. 15:01

Stinus Lindgreen (RV):

Tak. Det kan sagtens være, at det er en løsning. Det er bare så komplekst, at det nok kræver en lidt dybere analyse af det. Man skal også passe på, at man ikke kommer til at lave noget, som bliver et stort bureaukratisk monster, for at løse et problem. Jeg har ikke svaret, og jeg var jo desværre af gode grunde ikke til udvalgsmødet, da I diskuterede det. Men det kan være, at jeg får mulighed for at deltage i nogen af de kommende udvalgsmøder.

Kl. 15:01

Fjerde næstformand (Karina Adsbøl):

Ordføreren.

Kl. 15:01

Lisbeth Bech-Nielsen (SF):

Det håber jeg så sandelig, for jeg ved, at ordføreren har rigtig mange kompetencer og holdninger på det her område, og det er jeg rigtig glad for. At alle, der har lyst til at blande sig i debatten, uanset synspunkter, blander sig, synes jeg jo kun er rigtig godt. For det er så afgørende, at vi får den her dagsorden højere op herinde på Christiansborg, men også i samfundet generelt.

Kl. 15:01

Fjerde næstformand (Karina Adsbøl):

Tak. Så er der en kort bemærkning til hr. Peter Kofod, Dansk Folkeparti. Værsgo.

Kl. 15:01

Peter Kofod (DF):

Tak for det. Tro det eller ej, men den her debat gør mig egentlig ret opløftet på folkestyrets vegne, fordi jeg synes, der er mange gode bud og – lader det til – meget stor interesse og viden om det her felt rundtomkring i Folketingssalen, og det er ordførerens tale jo også et udtryk for, synes jeg.

Men noget af det, jeg gerne vil spørge om, er EU-sporet i ordførerens tale. For mit indtryk er ikke, at EU tager det her emne særlig alvorligt. Altså, de fleste EU-lande er jo digitalt – ja, hvordan skal jeg udtrykke det uden at fornærme nogen? – udfordrede på en anden måde, end vi er i Danmark. Man skal ikke særlig langt syd for Danmark – man skal bare køre over den dansk-tyske grænse – før man vil se meget, meget små byer med store posthuse eksempelvis, fordi man ikke har nogen form for digital infrastruktur på den måde. Da jeg for nylig var i Italien og havde et problem med min kuffert, fik jeg at vide, at de kunne faxe mig et svar, og det er mange år siden, jeg overhovedet har set en faxmaskine i Danmark.

Det bekymrer mig, at EU og mange EU-lande er bagefter i forhold til det her, og jeg tror ikke, EU systemet tager det alvorligt. Tror ordføreren, at EU-systemet tager digitaliseringen tilstrækkelig alvorligt?

Kl. 15:03

Fjerde næstformand (Karina Adsbøl):

Ordføreren.

Kl. 15:03

Lisbeth Bech-Nielsen (SF):

Jeg tror, vi er enige om mange ting, men det her er jeg simpelt hen ikke enig i. Jeg synes, at der de senere år er kommet rigtig meget fra EU. Den ledende næstformand, som jo også er dansker, Margrethe Vestager, som vi havde besøg af i udvalget den anden dag, har hele det her ansvar under sig. Europa-Kommissionen har sagt, at der er to dagsordener, der ligesom står over alle andre dagsordener i den kommende tid, og det er digitalisering og klima. Så det er én ud af to hovedsøjler. Der er kommet GDPR; der er kommet – jeg nødt til at sige det på engelsk, for det hedder det – Digital Services Act og Digital Markets Act; og AI-forordningen bliver også implementeret næste år. Jeg synes, at Danmark ville være virkelig ilde stedt, hvis vi ikke havde den her lovgivning, i forhold til hvor samfundsomvæltende – både med det gode og med det dårlige – de her nye teknologier er.

De europæiske lande er meget forskellige, ja, men Danmark er altså virkelig dårlig til sikkerhed, og der er der rigtig mange andre lande, der er meget bedre end os.

Kl. 15:04

Fjerde næstformand (Karina Adsbøl):

Tak. Så er det hr. Peter Kofod for sin anden korte bemærkning. Værsgo.

Kl. 15:04

Peter Kofod (DF):

Tak for det. Jeg tror, vi taler forbi hinanden. Jeg taler jo ikke om, om EU er her eller ej, for EU er en realitet – det er her, om Danmark ønsker det eller ej. Sådan er det nu engang. Det, jeg nok bare er bekymret for, er, at der er en buldrende teknologisk udvikling lige nu, som jeg er i tvivl om om EU-systemet i virkeligheden kan følge trit med lovgivningsmæssigt, og som måske i virkeligheden har overhalet os mangefold, og som med udviklingen af kunstig intelligens vil gøre det aendnu hurtigere. Og fokusset uden for små lande som Danmark, der er relativt digitaliseret, halter bagefter på det her område. Det ser jeg en fare ved, og det var sådan set bare det, jeg ville høre om ordføreren var enig med mig i.

Kl. 15:05

Fjerde næstformand (Karina Adsbøl):

Tak. Ordføreren.

Kl. 15:05

Lisbeth Bech-Nielsen (SF):

Jeg tror, det er en generel udfordring, at vi har teknologier, der vokser med eksponentiel hast, både i forhold til hvad de kan og hvor udbredt de bliver, og så har vi demokratiske processer, som i sagens natur er langsommelige – der er høringsperioder, der skal være en ordentlig lovbehandling osv. – og der er grænser for, hvor hurtigt det kan foregå. De to ting stillet over for hinanden gør, at vi helt klart skal gentænke nogle ting – det gælder i EU, og det gælder også herhjemme. For vi ser ikke de her ting komme og slet ikke lige så hurtigt, som vi kan agere politisk og med lovgivning.

Kl. 15:05

Fjerde næstformand (Karina Adsbøl):

Tak til ordføreren. Der er ikke flere korte bemærkninger, og så går vi videre til den næste ordfører i rækken, som er fru Betina Kastbjerg fra Danmarksdemokraterne. Værsgo.

Kl. 15:06

(Ordfører)

Betina Kastbjerg (DD):

Tak for det. Danmark er et foregangsland, når det handler om digitalisering. Vi ligger på en andenplads og har tidligere ligget på en førsteplads, og det vidner jo om, at vi hele tiden skal udvikle os for at ligge i front. Samtidig er det vigtigt for både borgerne og virksomhederne, at de kan følge med i udviklingen, så i Danmarksdemokraterne kvitterer vi for L 98 omkring fravigelse fra obligatorisk digital selvbetjening, men samtidig er jeg også nødt til at problematisere, at der af redegørelsen ikke fremgår konkrete forslag, der skal sikre vores ældre og andre digitalt udsatte borgere, så de ikke bliver hægtet af samfundet. Det kan være, når de gerne vil i biografen eller i teatret eller ikke har de tekniske færdigheder eller udstyr til at booke de her billetter. Selv om Danmark ligger i front, når det handler om digitalisering, ligger vi bestemt ikke i front, når det handler om cybersikkerhed, og det er også blevet nævnt her. Jeg har nu læst mig frem til, at vi ligger på en 32. plads, og det er bestemt bekymrende.

Så noterer jeg mig, at der er taget nogle initiativer som en digital pulje til SMV'er og en cyber hotline, men jeg savner bare at se noget mere end rådgivning. Vi ser stigende trusler fra Rusland med spionage og stigende cyberkriminalitet, så for os er det et vigtigt fokuspunkt. Og så er jeg blevet opmærksom på, at vi har noget, der hedder en mastedatabase, og der kan man se alle eksisterende og planlagte mobilmaster. Det synes jeg er rimelig foruroligende, altså at man bare kan tilgå de her informationer også udefra. Så det kommer jeg lige til at stille et spørgsmål til ministeren om.

Når det kommer til digital infrastruktur, ligger Danmark ifølge rapporten på en førsteplads, men her vil jeg også gerne lige problematisere, at det stadig er i landdistrikterne, der ikke alle steder er adgang til bredbånd eller 5G. Bredbåndspuljen har desværre ramt lidt skævt, og ifølge formand for Landdistrikternes Fællesråd, Steffen Damsgaard, gik 41 pct. af midlerne til Region Hovedstaden, så måske man skulle kigge lidt på, hvordan ansøgningerne bliver behandlet, sådan at man måske fik lidt flere point, hvis man har en adresse i en yderkommune i stedet for i en bykommune.

Når det så kommer til betalinger, er vi også rigtig digitale. Lidt over 90 pct. af alle betalinger foregår med betalingskort eller med vores mobil eller vores Apple Watch, og det er naturligvis dejligt og bekvemt for de fleste. Men her vil jeg også gerne lige problematisere to problemstillinger: Den ene er, at bankerne udfaser dankortet, og det er faktisk, uden at kunderne ved det. Når vi får tilsendt et nyt VISA-dankort, viser det sig faktisk, at det kun er et VISA-kort, mange banker sender ud. Vi har haft dankortet i 40 år, og her har vi ved lov bestemt et fast lavt gebyr, men ved VISA-kortet er det jo internationalt bestemt, og der er intet loft over gebyrerne. Så jeg synes ikke, at det er gavnligt for vores butikker, og jeg synes, det er en bekymring, vi bør gøre noget ved.

Den anden problemstilling er, at der er mange banker, der ikke modtager eller udleverer kontanter. Det er et problem for både borgere og butikker, som f.eks. har brug for vekslepenge, eller for udsatte borgere, der ikke har et betalingskort. Ofte er det også specielt i landdistrikterne, at det er et problem, hvor der er langt til et pengeinstitut, der har kontanter. Det vil jeg rigtig gerne have vi får kigget på.

I Danmarksdemokraterne er vi glade for, at vi har fået en digitaliseringsminister, men vi savner nogle konkrete initiativer fra ministeren om, hvad ministeren f.eks. vil gøre for at sikre, at bredbåndspuljen ikke rammer geografisk skævt, og hvad ministeren vil gøre for at øge cybersikkerheden blandt SMV'er. Det er svar, som jeg synes vi mangler, og derfor har jeg set meget frem til dagens debat.

Kl. 15:09

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Alexander Ryle fra Liberal Alliance. Værsgo.

Kl. 15:09

(Ordfører)

Alexander Ryle (LA):

Tak for det, og tak til ministeren for en meget grundig redegørelse, som jo kommer ganske vidt omkring, altså fra bredbånd, 5G-dækning, Smart City-løsninger, selvkørende biler, robotteknologi, digitale kompetencer, cybertrusler, onlinehandel, til techgiganter, kunstig intelligens, Tingenes Internet – sådan tror jeg det hedder på dansk – 3 D-print, kvantecomputere, grøn omstilling, cirkulær økonomi, og jeg kunne blive ved. Ja, selv præcisionslandbrug er nævnt som en del af den her redegørelse, så der er jo stort set noget for enhver smag.

Lad mig starte med kort at gennemgå de områder, hvor redegørelsen konkluderer, at det går godt – det er jo altid rart at starte med det gode – og det gør det bl.a. i forhold til digital infrastruktur, hvor Danmark er førende i Europa, det vil sige med en hurtig, tilgængelig og billig internetadgang. Det skyldes i særdeleshed udrulningen af 5G, hvor Danmark har opnået en dækning på 98 pct. af alle husstande. Udrulningen af 5G er også vigtig i forhold til at gøre Danmark klar til at udvikle og tage nye digitale løsninger i brug, f.eks. selvkørende biler, autonome droner, trafikafvikling i byerne, digitale skraldespande og intelligente parkeringspladser m.v., hvor det jo netop er en forudsætning, at præcisionen og pålideligheden bliver så god, at teknologien kan tages i anvendelse. Selvkørende biler er allerede en ting i andre dele af verden, f.eks. i Californien, og jeg synes, det kunne være rigtig spændende, hvis vi også kunne begynde at rykke på den dagsorden herhjemme.

Et andet punkt, hvor det går godt, er jo i forhold til virksomheders integration af digitale teknologier. Danske virksomheder er i front i brugen af teknologier som robotteknologi, cloud, kunstig intelligens, 3 D-print og big data – jeg beklager, at jeg siger det på engelsk, men det er det, det hedder i redegørelsen – og det giver nye muligheder i forhold til automatisering af arbejdsopgaver, optimering af brug af data og nye forretningsmodeller. Robotter kan bidrage med færre fejl, større effektivitet og et bedre arbejdsmiljø, og automatisering kan bidrage med at håndtere den mangel på arbejdskraft, som vi ser mange steder i samfundet, idet der kan frigives hænder fra eksisterende til nye opgaver. Det betyder altså ikke nødvendigvis, at vi skal have færre medarbejdere, men at de medarbejdere, der er i virksomhederne, skal lave andre opgaver, der skaber større værdi.

Et eksempel kunne være i ældreplejen, hvor digitale løsninger kan lette sundhedsprofessionelles hverdag og give mere tid til omsorg og pleje. Kommunernes Landsforening spår, at der i 2030 vil mangle i alt 16.000 ansatte til plejejobs, bl.a. fordi der vil være flere danskere over 80 år. Samtidig er der potentiale for at frigøre tusindvis af medarbejdere, bl.a. inden for hjemmeplejen i kommunerne, hvis man tager veldokumenterede og modne velfærdsteknologier i anvendelse, f.eks. skærmbesøg, intelligent medicinhåndtering og træningsapps. Så hermed er der en opfordring til, at regeringen kigger nærmere på det. Jeg synes faktisk, det fortjener et helt kapitel i næste års redegørelse.

Så er der digital sikkerhed i danske virksomheder, og der står der jo i redegørelsen på side 19, at danske SMV'er ligger på en andenplads i opgørelsen over digital sikkerhed, mens store virksomheder ligger på en tredjeplads, og jeg synes godt nok, det lyder lidt højt, og det kan jeg også forstå at andre ordførere her i salen har været inde på. Men det er, hvad der står i redegørelsen, og såfremt det er rigtigt, er det jo bare positivt, og jeg vil også gerne rose regeringen for at have iværksat en række initiativer for at styrke it-sikkerheden i danske virksomheder, og det er jo bl.a. en cyberhotline, en cybersikkerhedspagt og Sikkerdigital.dk, hvor borgere, virksomheder og myndigheder kan finde viden, vejledning og konkrete værktøjer til en sikker digital hverdag.

Men der er behov for mere. Derfor håber jeg, at regeringen vil igangsætte flere initiativer på området, f.eks. med inspiration i Kalvebod Brygge-deklarationen, som vi fik præsenteret i udvalget, jeg tror, det var i sidste uge eller forrige uge, og hvor der er ni konkrete forslag til et mere cybersikkert Danmark, og selv om det nu er fristende at bruge al min taletid på at rose regeringen og nævne alle de områder, hvor det går godt, så vil jeg også lige nå forbi nogle af de områder, hvor det går mindre godt. For når man læser redegørelsen, er det jo ganske tydeligt, at Danmark længe har været en førernation på stort set alle områder, men at vi nu er ved at sakke bagud på nogle af dem. Danmark har f.eks. den laveste digitale vækst i hele EU, og selv om vi har et godt udgangspunkt, kan vi jo ikke bare læne os tilbage, når vores ambitioner er at være helt i front.

Kl. 15:14

Danmark er bl.a. bagud, når det kommer til befolkningens digitale kompetencer, antallet af it-specialister, både de mandlige og de kvindelige, og digitale offentlige tjenester. Når det handler om de basale kompetencer, altså sådan noget som at kunne finde digital information, kommunikere virtuelt, skabe digitalt indhold og bruge digital teknologi sikkert, så er Danmark bagud i forhold til både Nederlandene og Finland. I disse lande har man haft et stort fokus på digitale evner i uddannelsessektoren fra den helt tidlige skolegang, mens vi ikke rigtig har fået rykket på den dagsorden herhjemme. Og når der ses på avancerede digitale evner, er Danmark et stykke efter både Finland og Sverige. I disse lande er der markant flere it-specialister, bl.a. fordi de gennem længere tid har haft stort fokus på at øge antallet af it-specialister i deres politiske programmer, mens skiftende regeringer herhjemme har været mere optagede af at lukke it-uddannelser eller udflytte dem til provinsen.

It-specialister er forudsætningen for, at vi kan opnå alle de potentialer, som digitaliseringen muliggør, altså alle de fine eksempler, som står i forordet i redegørelsen, bl.a. om at gøre vores virksomheder mere produktive, øge konkurrenceevnen, sikre samfundets vækst og velstand og understøtte den grønne omstilling. Men udbuddet af it-specialister matcher ikke den store efterspørgsel i markedet. I 2022 havde over 60 pct. af de virksomheder, som havde forsøgt at rekruttere it-specialister, oplevet vanskeligheder med den rekruttering, og det er ikke godt nok, hvis vi gerne vil fastholde vores førerposition i Danmark.

Derfor vil jeg gerne opfordre ministeren, eventuelt i et samarbejde med børne- og undervisningsministeren og forsknings- og uddannelsesministeren, til at fremlægge nogle initiativer i forhold til at styrke danskernes digitale kompetencer, og lad mig komme med et par bud. Det kunne f.eks. være at oprette et fag som teknologiforståelse i grundskolen, der kan ruste børn og unge til at kunne begå sig i et digitaliseret samfund, og det kunne også være at oprette langt flere studiepladser på de it-uddannelser, hvor der er efterspørgsel efter det. På IT-Universitetet i København afviser de hvert år hundredvis af kvalificerede ansøgere, og jeg skulle hilse og sige fra Twitter her i morges, at universiteterne meget gerne bidrager til at løse problemet. De skal bare have lov til det. Så hermed er den besked givet videre.

Et andet område, hvor vi sakker bagud, er i forhold til digitale offentlige tjenester for borgere, hvor Danmark ligger på en niendeplads, og for virksomheder, hvor Danmark ligger på en ottende plads, og for åbne offentlige data, hvor vi ligger på en 11. plads. Kapitlet i redegørelsen synes jeg er en anelse mangelfuldt, fordi der ikke står beskrevet, hvad Danmark kan gøre bedre. Der står blot de initiativer, som regeringen er på vej med, nemlig i forhold til automatisk erhvervsrapportering og datavejvisere, der skal gøre det nemmere for virksomheder at finde vej til offentlige data, og de to eksempler er jo meget belejlige at komme med. Men der står intet om, hvad regeringen har på vej af initiativer i forhold til at sikre bedre offentlige tjenester for borgerne, og så sidder man jo lidt med den følelse, at der måske ikke er noget på vej. Men det kan ministeren måske komme lidt nærmere ind på, når hun senere går på talerstolen. I forlængelse af det vil jeg også lige komme ind på et område, som til min store overraskelse ikke er nævnt i redegørelsen, og det har andre ordførere også været inde på, og det handler nemlig om digital udsathed og behovet for at lave løsninger, som tilgodeser dem, som finder digitaliseringen af samfundet svær. I redegørelsens forord skriver ministeren:

»Vi skal stille krav om ansvarlighed i den digitale udvikling og sikre inklusion. Borgere og virksomheder skal kunne følge med. Og vi skal sikre, at borgere og virksomheder kan være trygge i det digitaliserede samfund«.

Men der står i redegørelsen intet om, hvad situationen er, eller hvilke initiativer der er på vej. Fra andre kilder ved vi dog, at 17-22 pct. af den voksne befolkning vurderes at være digitalt udsatte. Det drejer sig bl.a. om ældre, unge, borgere med anden etnisk baggrund, borgere med handicap samt kortuddannede eller ufaglærte, og en meningsmåling foretaget af Avisen Danmark viser, at 77 pct. af de adspurgte borgere helt eller delvis mener, at det offentlige stiller for høje krav til deres evner. Og det indikerer jo, at der, selv om digitale tjenester gør hverdagen nemmere for en stor del af befolkningen, så er et misforhold mellem det at være en digital førernation og borgernes oplevelse af digitaliseringen. Jeg havde gerne set det omtalt i redegørelsen, for der er i den grad behov for at kigge på løsninger, som i højere grad tilgodeser digitalt udsatte borgere, hvis vi skal have flest mulige med i digitaliseringen. Det kunne f.eks. være at lave lightmodeller af digitale tjenester, som fjerner noget af kompleksiteten, så flest mulige kan klare sig selv, det kunne også være noget med bedre muligheder for digital fritagelse, som vi har været lidt inde på med L 98, men det kunne måske også være noget med at give pårørende en bedre mulighed for at hjælpe.

Vi håber i hvert fald, at regeringen vil være med til at drøfte nogle af de forslag sammen med os i den kommende tid. Tak for ordet.

Kl. 15:19

Fjerde næstformand (Karina Adsbøl):

Tak til ordføreren. Der er en kort bemærkning til hr. Stinus Lindgreen, Radikale Venstre. Værsgo.

Kl. 15:19

Stinus Lindgreen (RV):

Tak for det, og tak for en rigtig god tale med mange gode pointer. Nu har jeg jo kun mulighed for to kommentarer, så jeg må prøve at begrænse mig lidt.

Men ordføreren nævnte bl.a., hvordan man kunne bruge digitale løsninger inden for sundhed og hjælp til udsatte borgere, hvilket jo er noget, der er blevet diskuteret i Sundhedsministeriet igennem flere år – i hvert fald de år jeg har været herinde – og der er rigtig meget potentiale der. Men der skal man så også huske, som ordføreren var inde på til sidst i sin tale, de digitalt udsatte. Vi har i forvejen problemer med ulighed i sundhed i Danmark. Så hvordan vil ordføreren sørge for, at vi ikke kommer med noget, der faktisk øger uligheden i sundhed ved at indføre et tilbud, som vi her nok skal kunne tage imod, mens dem, der virkelig har behovet, måske vil have sværere ved det?

Kl. 15:20

Fjerde næstformand (Karina Adsbøl):

Ordføreren.

Kl. 15:20

Alexander Ryle (LA):

Når jeg skriver det her i min tale, er det, fordi bl.a. it-branchen – jeg tror, det var sammen med KL – har været ude at kigge på nogle forskellige cases, som er blevet testet i kommuner rundtomkring i landet, og alene inden for ældreplejen ville man kunne frigøre 2.000 hænder ved de tre cases, som er nævnt i det katalog. Det skal jo ikke være en spareøvelse; det ikke meningen, at vi skal spare penge på at lave digitale løsninger, så borgerne skal tale med en computer i stedet for en medarbejder i plejesektoren. Men de borgere, som har lyst til det, fordi det giver dem en større fleksibilitet eller på anden måde en bedre oplevelse af den velfærd, de modtager, skal have lov til det, og de hænder, der så frigøres, kan jo så gå til at hjælpe andre, som ikke ønsker at være en del af den digitalisering.

Kl. 15:21

Fjerde næstformand (Karina Adsbøl):

Anden korte bemærkning til spørgeren. Værsgo.

Kl. 15:21

Stinus Lindgreen (RV):

Tak for det, og tak for svaret. Der er ganske givet stort potentiale i det her område. Vi skal bare huske at have øje for dem, der har svært ved at benytte sig af de her tilbud.

Hvis jeg må hoppe lidt, så var ordføreren også inde på noget af det, jeg også selv noterede mig i redegørelsen, nemlig den manglende it-forståelse i befolkningen generelt, hvilket kom lidt bag på mig. Ordføreren nævnte bl.a. digital dannelse i folkeskolen som et selvstændigt fag, hvis jeg forstod ordføreren ret. Der skal man måske være lidt varsom, for man kunne nok komme på 10, 20, 30 fag, som nogle gerne vil have indført i folkeskolen. Så kunne man forestille sig en anden løsning, f.eks. som en del af eksisterende fag i folkeskolen?

Kl. 15:21

Fjerde næstformand (Karina Adsbøl):

Ordføreren.

Kl. 15:21

Alexander Ryle (LA):

Det kunne man sagtens. Vi har ikke lagt os fast på, om det skal være et selvstændigt fag eller en projektuge, eller om de eksisterende fag bare skal have noget mere teknologifokus. Det kunne også være en mulighed. Jeg tror bare, det er vigtigt, at vi sikrer, at det sker. Det kræver f.eks., at lærerne har de digitale kompetencer, som de også skal lære fra sig. Det kunne også være, man kunne inddrage virksomheder, ligesom man i uge 6 inkluderer Sex & Samfund, tror jeg det er, så man på den måde kunne hente inspiration udefra, hvis læreren ikke selv kan stå for det. Der er mange muligheder, og jeg tror bare, det er vigtigt, at vi gør noget.

Kl. 15:22

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken. Det bliver så hr. Stinus Lindgreen. Værsgo.

Kl. 15:22

(Ordfører)

Stinus Lindgreen (RV):

Mange tak. Tak for ordet. Det er jo dejligt at være tilbage her i salen – og så for at diskutere noget så vigtigt som digitalisering! Jeg havde jo første dag tilbage på Borgen her i går. Det var en meget stille dag, vil jeg sige, efter et halvt års fintælling ude i Københavns Omegns Storkreds. Heldigvis nåede jeg lige at få at vide, at jeg skulle i salen i dag, så jeg har lige haft mulighed for at læse redegørelsen igennem, men vil også lige undskylde for, at jeg ikke har haft helt så meget tid til at forberede min ordførertale som normalt. Så I må bære over med mig.

Der er dog nogle nedslagspunkter, som jeg synes det er vigtigt at få belyst og diskuteret. Det kan vi jo starte på her og så fortsætte i udvalget bagefter. Her vil jeg gerne fremhæve tre områder.

For det første er det jo godt, men måske ikke så overraskende at se, at Danmark ligger rigtig flot placeret i forhold til digitalisering. Vi er et samfund, der har nem og udbredt adgang til internettet, og som på alle niveauer har taget it og digitale løsninger til sig. Det gælder inden for alle områder. Inden for sundhedsvæsenet f.eks. bruges data og digitalisering allerede i dag i stor stil, og det vil kun vokse i årene, der kommer. Nye og mere målrettede behandlinger, bedre sygdomsforståelse, prioritering af vores ressourcer – alt det bygger på data.

Man kunne også nævne, som det også bliver fremhævet i redegørelsen, klima og den grønne omstilling. Hvordan bruger vi materialer og ressourcer bedre? Hvordan kan vi planlægge trafikafvikling i byerne optimalt? Hvordan kan landbruget lave præcisionsvanding, præcisionsgødskning? Alt det er eksempler på områder, der bygger på god brug af data og digitale løsninger.

Men her skal man huske, at der er to sider. I redegørelsen nævnes eksempelvis blockchain – beklager det engelske ord, men det er nu engang termen – som en teknologi, der har stort potentiale. Og det kan være rigtigt, men det er samtidig en af de teknologier, der dokumenterbart har et meget stort klimaaftryk på grund af meget energitunge beregninger. Det er man nødt til at have med i diskussionen, så man ikke ender med at udlede mere CO2, end beregningerne er med til at spare.

Der er også helt oplagt udfordringer, når det kommer til de nye AI- eller kunstig intelligens-løsninger, hvor man skal huske, at enhver algoritme og især dem, der er meget komplekse, er helt afhængige af deres træningsdata, og de kan have indbyggede bias – jeg mangler et dansk ord her, skævvridninger – i deres algoritmer, om det så er bevidst eller ej. Når algoritmen er så kompleks, at den bliver en sort boks, hvor du spørger om noget og får et svar ud, er det helt umuligt at vide, hvad der former svaret, og det skal vi være meget bevidste om. Det blev også nævnt i nogle ordførertaler tidligere – helt oplagte fejl i tekster, der blev genereret af de her nye løsninger.

For det andet kan vi jo ikke tale om at bruge data uden at have et fokus på datasikkerhed. Vi skal ikke digitalisere bare for at digitalisere, men fordi det skaber værdi for borgerne, for virksomhederne og for samfundet. Digitalisering er ikke et mål i sig selv, men et middel til at opnå en bestemt gevinst. Særlig når vi bruger personlige data skal der være sikkerhed for, at data ikke misbruges, og at man tager de rette skridt for at forebygge cyberangreb på kritisk infrastruktur. Her ville det være rigtig godt med en grundig debat, særlig om de offentlige systemer, som vi naturligvis et stort ansvar for.

Jeg så gerne, at vi som en del af offentlige udbud stillede krav om dataminimering, altså princippet om, at et givent system har adgang til de data, der er nødvendige, i det tidsrum, det er nødvendigt, hverken mere eller mindre. Samtidig skal datasikkerhed tænkes med fra start af og ikke blot tilføjes som en eftertanke, altså det såkaldte security by design og privacy by design, som en tidligere ordfører også var inde på. Det kunne også være godt her at have en diskussion af, om ikke open source, som det desværre hedder på godt dansk, ville være fornuftigt i offentlige it-systemer. På den måde kan vi sikre, at vi ikke kommer til at ende med en afhængighed af bestemte private aktører, fordi ingen andre kan få adgang til kildekoden. Og samtidig er der gode argumenter for, at det vil øge sikkerheden.

I denne ombæring er vi nødt til at have en grundig analyse af, om vores koordinering af it-sikkerhed er optimal i Danmark, eller om den skal indrettes på en ny måde. Igen vil jeg nævne behovet for at sikre de borgere, der er digitalt udsatte, herunder muligheden for et analogt alternativ.

For det tredje vil jeg gerne knytte et par ord til de passager, der handler om manglen på it-specialister, der dukker op flere steder i redegørelsen her. Jeg er helt enig i, at det er et meget stort problem, og derfor vil jeg gerne pege på nogle helt oplagte løsninger. Vi har alene her i København to uddannelsesinstitutioner: Vi har IT-Universitetet, vi har mit eget gamle institut, DIKU, Datalogisk Institut på Københavns Universitet, og lidt nordpå ligger DTU. Alle tre uddanner netop de specialister, vi diskuterer her i dag, og alle tre må hvert år afvise kvalificerede ansøgere, selv om de gerne vil og kan uddanne dem, og selv om erhvervslivet skriger på dem. Værst er det på ITU, hvor de må afvise hver anden kvalificerede ansøger. Det er jo, for at sige det på godt dansk, fjollet.

Vi burde i mine øjne også se på at tillade flere internationale studerende, som bidrager positivt til vores samfund, og som kommer med nogle kvalifikationer og noget viden, som vi har brug for.

Endelig er jeg jo nødt til at sige, at det er kontraproduktivt at diskutere en halvering af kandidatuddannelserne i en situation, hvor vi står og har et stort og stadig voksende behov for højt kvalificerede eksperter. Det er den helt forkerte vej at gå.

Med de bemærkninger vil jeg gerne sige tak til ministeren for redegørelsen og tak til mine ordførerkolleger for en god debat og tak for ordet til formanden.

Kl. 15:28

Fjerde næstformand (Karina Adsbøl):

Tak til ordføreren for talen. Der er ikke nogen korte bemærkninger, og formanden beklager, at formanden glemte ordføreren. Men nu går vi videre til den næste ordfører i rækken, og det er hr. Peter Kofod, Dansk Folkeparti. Værsgo.

Kl. 15:28

(Ordfører)

Peter Kofod (DF):

Tak for det, formand. Vi hører ofte, at Danmark er et digitalt foregangsland. Det er vi også. Det kan man i høj grad læse ud af redegørelsen, og det er jo positivt, for digitaliseringen rummer kæmpe potentialer. Det er løsningen på nogle af de store udfordringer, vi som land står over for, og den øger vores virksomheders produktivitet og konkurrenceevne. Derfor skal vi jo også tage det alvorligt, at Danmark angiveligt har den laveste digitale vækst i EU fra 2021-2022. Men heldigvis er vi stadig væk rigtig godt med. Det betyder ikke, at vi ikke skal gøre noget, for vi må jo ikke sakke bagud, men det er sådan set heller ikke det, jeg vil bruge min tid på at snakke om.

Jeg vil i stedet snakke om dem, som oplever, at den omfattende digitalisering af samfundet efterlader dem på perronen. Selvfølgelig skal Danmark være førende i forhold til digitaliseringen, men det er altså mindst lige så vigtigt, at vi er førende i forhold til at tage hånd om dem, der ikke kan være med på den første digitaliseringsbølge. Det beskæftiger redegørelsen sig jo ikke rigtig med, så det vil jeg bruge lidt tid på.

Ældre Sagen peger eksempelvis på, at mere end hver tredje af de ældre føler sig udfordret af digitaliseringen. Tænketanken Justitia peger på, at omkring hver fjerde dansker helt generelt er digitalt udsat, og det er jo altså rigtig mange mennesker, og vi ved, at det kan have store konsekvenser for den enkelte. Det er eksempelvis ikke længe siden, at man i Jyllands-Posten kunne læse om, at der er ældre, der dropper at gå i biografen eller rejse på badeferie, fordi de ikke kan finde ud af at bestille digitalt. Det kan altså have mærkbare sociale konsekvenser. Udfordringen her er, at der er tale om private virksomheder, så det er svært for os politikere at gøre noget ved det, men noget skal jo gøres.

I Dansk Folkeparti er vi eksempelvis ikke afvisende over for en statslig mærknings- eller certificeringsordning, hvor det bliver tydeligt for borgerne og for os alle sammen, om både offentlige og private har taget konkrete tiltag for at hjælpe digitalt udsatte borgere. Det skal være et konkurrenceparameter, at man gør noget for at hjælpe dem, der har det svært.

Vi har jo set talrige eksempler i offentligheden på de meget store konsekvenser, som digitaliseringen af det offentlige har. Eksempelvis mistede Alexander sine sygedagpenge i 10 dage, knap 6.500 kr., fordi han ikke fik tjekket sin digitale postkasse, som han siden er blevet fritaget for. Vi har hørt om digitalt udsatte borgere, der modtager bøder digitalt og i sidste ende bliver dømt skyldige uden at have en ankemulighed, fordi de ikke har reageret. Vi har hørt historier om digitalt udsatte borgere, herunder ældre, der misser vigtig information om deres eget sygdomsforløb, og vi har hørt historier om ubetalte regninger, der vokser sig meget store, fordi de er fremsendt digitalt til en borger, som ikke har mulighed for at få det tjekket og gjort noget ved det.

Det kan vi som samfund ikke være bekendt eller leve med. Der er vi nødt til at gøre noget for de borgere. I Dansk Folkeparti ser vi gerne, at der indføres et generelt digitalt fripas, dvs. sige en fritagelse, hvor borgere på en gang kan søge om fritagelse fra hele dynen, altså digital post og alle nuværende og fremtidige offentlige digitale selvbetjeningsløsninger. Vi ser også gerne, at sådan en fritagelse kan gælde både post og selvbetjeningsløsninger hos centrale private aktører, banker, forsikringsselskaber, pensionskasser, forsyningsselskaber osv. Så selv om vi i Dansk Folkeparti på ingen måde er modstandere af digitaliseringen, vil vi fortsætte med at insistere på, at vi ikke ofrer de ældre eller andre digitalt udsatte på digitaliseringens alter.

Så vil jeg tilføje et par bemærkninger efter debatten i dag, for jeg synes også, at vi mangler at diskutere børn og unges skærmforbrug: den distraktion, det kan skabe i skolen, den ensomhed, det for nogle også kan resultere i, eller det, at nogle får rørt sig for lidt, og de skader og komplikationer, det kan medføre senere i livet. Jeg synes også, at vi måske på et eller andet tidspunkt kunne diskutere kunstig intelligens lidt mere uddybende. Jeg troede fejlagtigt for nogle år siden, at det var sådan et science fiction-scenarie, der ville udspille sig om mange, mange år, men må jo sande, at det lige pludselig er blevet meget virkelighedsnært, efter de her chatrobotter er blevet noget, man bare kan hente ned på sin telefon eller sin computer.

Kl. 15:33

Jeg så for få timer siden, at der var en artikel i danske medier i dag om datalog Geoffrey Hinton, som har været med til at udvikle den her ChatGPT, og han kalder udviklingen for ret uhyggelig og har sagt:

»Lige nu mener jeg ikke, at de er mere intelligente end os«– altså menneskene, går jeg ud fra – »Men det tror jeg, at de vil være inden længe.«

Han sagde i øvrigt sit job op hos Google i 2013 for bedre at kunne tale om faren ved den kunstige intelligens. Det synes jeg på en eller anden måde også vi skal adressere.

Vi skal også kunne adressere den forskel, der er på land og by, at der er forskellige muligheder for udviklingen af erhverv, alt efter hvor god dækningen er osv. Det synes jeg også er meget væsentligt. Så er der selvfølgelig hele spørgsmålet om sikkerhed og om andre staters indblanding i vores indre liv. Tag bare diskussionen om TikTok, og hvilke muligheder det skaber for den kinesiske stat at kigge med og kigge os i kortene. Det er noget, som vi i den grad skal have fokus på.

Til sidst – og det er jo sjældent, jeg får lejlighed til det – vil jeg rose regeringen, for jeg synes, det er godt, at man har gjort noget ved det her område og måske, håber jeg, kommer til at gå et spadestik dybere, bl.a. ved at give det her område sin egen minister og sit eget ministerie. Det håber jeg på ligesom kan rodfæste den her debat ét sted, i stedet for at det er noget, der bliver skubbet rundt mellem forskellige områder. Jeg synes, at der før har været en tendens til, at man ikke rigtig har villet røre ved det nogen steder, fordi man har syntes, det lige hørte mere hjemme et andet sted. Så jeg håber, at den satsning, regeringen har gjort, kan være med til at skubbe det her emne op på dagsordenen, for det er supervigtigt. Tak for ordet.

Kl. 15:35

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så går vi videre til digitaliseringsministeren. Værsgo.

Kl. 15:35

Digitaliseringsministeren (Marie Bjerre):

Tak for ordet. Jeg har glædet mig rigtig meget til den her debat. Det er første gang, vi har en politisk debat om redegørelsen for Danmarks digitale vækst, så jeg vil også sige tusind tak for at bringe mange gode perspektiver på digitaliseringen af vores samfund frem. Tak for både at bringe optimismen frem, men også bekymringer, som jeg hører. Og vi kommer jo bredt omkring i debatten: digital inklusion, digitaliseringens betydning for den grønne omstilling, forbrug på datacentre, mistrivsel hos børn og unge, mangel på it-specialister, cybersikkerhed. Der er rigtig, rigtig mange emner. Tusind tak for at bringe de mange emner frem.

Min tilgang er, at vi ikke skal være teknologiforskrækkede. Er vi det, risikerer vi at gå glip af store potentialer, som digitaliseringen kan bidrage med og allerede har bidraget med. Digitalisering kan skabe vækst, løse problemer inden for sundhed og også hjælpe den grønne omstilling, men vi må samtidig hele tiden være os bevidste, at det er borgerne og virksomhederne og ikke digitaliseringen, der er i centrum. Digitaliseringen skal tjene danskerne. Derfor skal digitaliseringen være et middel – et middel til, at vi løser nogle af de udfordringer, som vi står over for i vores samfund, et middel til at forbedre vores hverdag. Mere digitalisering må aldrig blive et mål i sig selv. Teknologi skal hjælpe og frigive tid til det, som er vigtigt, men ikke blive styrende for os eller stjæle al vores opmærksomhed. Der skal vi være skarpe på at skelne og finde den rette balance. Vi må aldrig løbe så stærkt, at vi glemmer at se os for. Samtidig kan det blive dyrt, hvis vi tager vigtige skridt i digitaliseringskapløbet. Vi skal have det bedste ud af digitaliseringen til gavn for borgere og virksomheder.

Redegørelsen for Danmarks digitale vækst giver en status på den erhvervsrettede digitalisering i Danmark i 2023. Digitalisering har stor betydning for vores virksomheder og rummer store potentialer. Danmark er en lille åben økonomi, hvor vi ikke bare kan lukke øjnene for udlandet. Vi er en del af den internationale konkurrence. Og her spiller digitalisering en vigtig rolle for virksomheders produktivitet, for afsætning uden for landets grænser og for udvikling af nye forretningsmodeller. Digitalisering kan hjælpe til, at vi har konkurrencedygtige virksomheder i Danmark. Det kan eksempelvis være brug af robotter i produktionen eller ved at lave digital understøttelse af lagerstyring eller brug af markedsføringsdata. Og når danske virksomheder øger konkurrenceevnen, ja, så står Danmark stærkere. På den måde kan vi i fremtiden fastholde gode arbejdspladser og sikre samfundets velstand og velfærd.

Digitalisering skal også bidrage til virksomheders grønne omstilling. Digitale teknologier kan reducere energiforbruget, forlænge maskiners levetid og skabe gennemsigtighed i produktionskæden. Derfor er digitalisering i vores samfund og i virksomheder så vigtigt for os, især når vi har ambitioner om at være mere grønne og samtidig vil sikre vores velstand.

Redegørelsen viser, hvordan danske virksomheder klarer sig i den digitale omstilling, og hvilke betingelser der er for den digitale vækst. Danmark er et digitalt foregangsland; vi ligger godt i internationale målinger af landes digitalisering. Men samtidig ser det også ud til, at Danmark har tabt farten i udviklingen. Der er fuld fart på andre landes digitale udvikling, og hvis vi skal bevare vores særlige position, kan vi ikke læne os tilbage.

Der er flere områder at tage fat på, hvis vi fortsat skal skabe momentum og lykkes med digitalisering. Vi skal særlig se på de digitale kompetencer. 60 pct. af danske virksomheder oplever vanskeligheder med at rekruttere it-specialister, og jeg er glad for, at det også har været nævnt flere gange i debatten i dag. Manglen på folk med it-kompetencer i virksomheder er et stort problem. Adgang til en digitalt kompetent arbejdskraft er vigtig, for at danske virksomheder kan lykkes med digitalisering. Det gælder, når det kommer til at løfte virksomheders vækst ved at tage nye teknologier i brug, men det gælder også, når det kommer til at sikre virksomhedernes digitale sikkerhed og virksomhedernes håndtering af data. Flere it-specialister er derfor vitalt for, at vores virksomheder kan implementere nye teknologier og agere sikkert og ansvarlig. Med manglen på it-specialister risikerer vi at bremse den digitale vækst. Jeg er derfor meget optaget af den dagsorden, og hvordan vi sammen kan sikre, at der kommer flere med de rette it-kompetencer i vores arbejdsstyrke.

Virksomheder, som er langt fremme med digitalisering, kan nemlig opnå konkurrencefordele: fordele inden for marketing, fordi de bedre kan analysere og forstå kun adfærd, fordele inden for produktion, fordi de kan være mere effektive, fordele ved at skabe nye forretningsmodeller og begå sig på markeder, som bliver mere digitale.

Kl. 15:41

Derfor er det meget positivt at se, at de danske SMV'er klarer sig rigtig godt. Danske SMV'er er nemlig nogle af de mest digitale i Europa, men vi ser også, at det stadig er særlig de store virksomheder, som er langt fremme, og derfor er det vigtigt fokusere på, at SMV'erne ikke falder bagud. At skabe digital inklusion handler for mig ikke kun om borgerne, det handler også om virksomheder. Digitale værktøjer kan gøre det lettere at drive virksomhed, men vi skal også have de virksomheder for øje, hvor digitalisering kan være en udfordring. Hvis virksomhederne skal lykkes med den digitale omstilling, kræver det jo, at infrastrukturen er til stede, dvs. hurtig, tilgængelig og billig internetadgang. Ellers er det svært for en virksomhed at være digital.

Mange af os har sikkert bandet lidt over mobildækningen eller skrat på linjen, men Danmark er faktisk bedst i Europa, når det kommer til digital infrastruktur. 5G dækker 98 pct. af alle husstande i Danmark, mens gennemsnittet i EU er på 66 pct. Det betyder dog ikke, at der er fuld dækning rundtomkring i landet; der er stadig huller i dækningen, og vi oplever stadig udfald på linjen. Den fortsatte udbygning og udbredelse af hurtig internetforbindelse er centralt, hvis danske virksomheder fortsat skal være med helt med i front. Med finansloven har vi valgt at afsætte 100 mio. kr. til at fortsætte bredbåndspuljen i 2023.

Den digitale sikkerhed er en meget vigtig del af den digitale infrastruktur. Det er en stor styrke, at vi er et af de mest digitaliserede lande i verden, men samtidig åbner det også for en øget sårbarhed over for cyberkriminalitet og sikkerhedstrusler. Vi har set eksempler på, at cyberkriminelle har misbrugt digital teknologi til at angribe virksomheder og stjæle følsomme data. Vi skal derfor tage de udfordringer, som følger med den digitale udvikling, meget alvorligt.

I et europæisk perspektiv klarer danske virksomheder sig godt målt på digital sikkerhed, men det gælder både her i landet og i andre europæiske lande, at store virksomheder har en højere grad af digital sikkerhed end små og mellemstore virksomheder. Der kan selvfølgelig være stor forskel for behovet for digital sikkerhed mellem virksomhederne. Det digitale sikkerhedsbehov er ikke så stort i det lokale pizzeria, som det er i en stor finansiel koncern, der opbevarer store mængder data om kunder, medarbejdere og værdipapirer.

Selv om det kan være svært at se sammenhængen til ens egen virksomhed, hvor man måske ikke lige står og tænker, at det er en selv, der har opfundet opskriften på Coca-Cola, så hvem skulle lige være interesseret i at stjæle noget fra ens virksomhed, ja, så er truslen større, end man tror. En undersøgelse fra Erhvervsstyrelsen viser, at 44 pct. af SMV'erne har et lavt sikkerhedsniveau i forhold til deres risikoprofil, og tak for, at flere af jer også har bemærket den del. Derfor er det vigtigt, at vi holder fokus på, hvordan vi forbedrer den digitale sikkerhed i danske virksomheder og særlig i SMV'er.

Mange virksomheder benytter i dag i udbredt omfang digitale teknologier. Når det kommer til de mere avancerede teknologier som robotteknologi, kunstig intelligens og tre-d print, er danske virksomheder med helt i front. Det kan give danske virksomheder nogle klare konkurrencefordele sammenlignet med virksomheder i andre lande. Kunstig intelligens er meget andet end ChatGPT, og danske virksomheder er faktisk blandt dem i Europa, der benytter sig allermest af kunstig intelligens. De avancerede teknologier er et område, hvor EU har et meget højt ambitionsniveau for europæiske virksomheders brug af teknologier som kunstig intelligens og internet of things. Frem til 2030 har EU en målsætning om at 75 pct. af de europæiske virksomheder skal benytte de her teknologier. Mange af de store virksomheder er allerede relativt tæt på målsætningen. Derfor er der også brug for et særligt fokus på danske SMV'er, som trods alt udgør 99 pct. af de danske virksomheder. Det er SMV'erne, der skal rykke, hvis vi skal bidrage til at nå målsætningen.

Når vi taler om avancerede teknologier som robotteknologi og kunstig intelligens, giver det også nye muligheder for danske virksomheder – muligheder i forhold til at frigøre tid, optimere produktion og løse opgaver. Et eksempel på kunstig intelligens er chatbotten ChatGPT, som bl.a. kan finde på lejlighedssange og digte og tilmed har bestået en lægeeksamen, og jeg kan forstå, at flere af ordførerne også har benyttet sig af ChatGPT med mere eller mindre succes. Men det er også et eksempel på en teknologi, der rejser en række spørgsmål, som vi bliver nødt til at finde nogle svar på. Et er risikoen for, at immaterielle rettigheder bliver krænket, men noget andet og mere grundlæggende er, om vi har styr på teknologien, eller vi risikerer, at teknologien styrer os eksempelvis med manipulation, sociale pointsystemer og misinformation til skade for den demokratiske samtale og vores samfund. Derfor er det min klare ambition, at Danmark skal presse på for regulering internationalt, og at vi overvejer, hvad vi selv kan gøre.

Kl. 15:46

Det er svært at forudse, hvad vi ender med at kunne bruge kunstig intelligens til, men vi kan allerede nu begynde at sætte nogle hegnspæle op for de nye teknologier – hegnspæle i forhold til, hvad vi ikke tillader af teknologien, som kunstig intelligens benyttes til. Vi skal ikke gå på kompromis med vores demokratiske værdier, og vi skal sikre ordentlige konkurrenceforhold, for vi har også set, hvordan store techvirksomheder har fået mere og mere magt og påvirket vores demokrati og sammenhængskraft. Det kræver regulering og lovgivning.

Men udfordringerne er grænseoverskridende og internationale, og derfor skal reguleringen også være det. Lige nu forhandler vi i EU om regulering af kunstig intelligens, som vil indføre krav og skal sikre en ansvarlig brug af kunstig intelligens. Jeg er meget opmærksomme på den store opgave, som både myndigheder og virksomheder står over for, når det handler om at håndhæve og efterleve reglerne. Formålet med lovgivningen er vigtig: Vi skal udnytte potentialet i digitaliseringen på en sikker måde – på en måde, hvor borgerne og deres grundlæggende rettigheder beskyttes. Vi skal sikre den rette balance.

I kan læse meget mere i redegørelsen om Danmarks digitale vækst. Den giver en status på, hvordan det går med erhvervslivets digitalisering på mange parametre, og den beskriver både mulighederne og flere af udfordringerne. Regeringens ambition er, at Danmark skal blive ved med at være et digitalt foregangsland, for digitalisering kan bidrage til vækst i vores virksomheder og være med til at løse centrale samfundsopgaver. Men det betyder altså også, at vi skal stille krav om ansvarlighed i digital udvikling. Borgere og virksomheder skal kunne følge med; vi skal ikke gå på kompromis med vores demokratiske værdier. På den måde skal ansvarligheden gå hånd i hånd med en fortsat styrkelse af vores digitale udvikling, hvor regeringen vil skubbe på den digitale grønne omstilling, på digital omstilling af danske SMV'er og på digital inklusion og sikre flere it-kompetencer. Det ser jeg meget frem til samarbejdet omkring i den kommende tid, og med det vil jeg sige tak for ordet.

Kl. 15:48

Fjerde næstformand (Karina Adsbøl):

Tak til ministeren. Den første korte bemærkning går til hr. Stinus Lindgreen, Radikale Venstre. Værsgo.

Kl. 15:48

Stinus Lindgreen (RV):

Tak for det. Og tak til ministeren for en rigtig god tale. Der var mange ting, man kunne spørge ind til, men hvis jeg nu skal starte et sted, kan jeg starte der, hvor ministeren sluttede og også var inde på tidligere i talen, nemlig det her med manglen på it-eksperter og -kompetencer i samfundet. Jeg var selv inde på det i min tale, og andre har været inde på det. Kunne ministeren være lidt mere konkret? Når vi nu kigger på, at vi har uddannelsessteder i København alene, altså ITU og DIKU, som afviser kvalificerede ansøgere, på trods af at de kan og vil uddanne dem, på trods af at vi har brug for dem, hvad tænker ministeren så om det? Hvad tænker ministeren om diskussionen om at skære i uddannelser, fjerne et år af kandidatuddannelserne inden for ekspertområder? Vi har brug for kompetencerne, vi har brug for det her høje vidensniveau. Hvilke tanker har ministeren gjort sig om det?

Kl. 15:49

Fjerde næstformand (Karina Adsbøl):

Ministeren.

Kl. 15:49

Digitaliseringsministeren (Marie Bjerre):

Tak for spørgsmålet, og også tak for at bringe emnet op i debatten. For som jeg også sagde i min tale, er det her med mangel på it-specialister en meget, meget stor udfordring, og det er noget, jeg er meget opmærksom på. Det er noget, regeringen er meget opmærksom på.

Lige nu arbejder jeg på digitaliseringsstrategien, og det er min ambition, at det bliver et element i digitaliseringsstrategien at få sat fokus på, hvordan vi kan få skabt de flere it-specialister. Jeg tror, vi bliver nødt til at fokusere mere bredt. Det handler ikke alene om dimensioneringen af vores uddannelser. Det handler også om, at vi skal sætte tidligt ind i folkeskolen med noget teknologiforståelse, digital dannelse og skabe større interesse for de her uddannelser, også gerne blandt piger, hvor søgningen ikke er lige så stor.

Så handler det også om vores uddannelser, og så handler det også om at efteruddanne. Mange af dem, der allerede arbejder med digitalisering, siger sådan set, at de mangler mere viden. Så det handler også om efteruddannelse og opkvalificering.

Kl. 15:50

Fjerde næstformand (Karina Adsbøl):

Spørgeren for anden korte bemærkning.

Kl. 15:50

Stinus Lindgreen (RV):

Tak. Nu ved jeg, at bl.a. på DIKU har man lavet 1-årige uddannelser til netop efteruddannelse af folk, der arbejder inden for farma- eller biobranchen, men som har brug for nogle it-kompetencer oven på det.

Det er heller ikke et spørgsmål om mangel på interesse. De studerende er der jo; de får bare ikke lov til at komme ind. Så det er jo en lidt anden problematik her. Det er jo ikke, fordi vi mangler folk, der gerne vil. Vi har så mange, at de står i kø, men ikke får lov, på trods af at de gerne vil uddanne dem. Så det er jo en lidt anden problematik, end ministeren svarede på her.

Kl. 15:50

Fjerde næstformand (Karina Adsbøl):

Ministeren.

Kl. 15:50

Digitaliseringsministeren (Marie Bjerre):

Der er begge problematikker. Der er både en problematik, i forhold til om vi har de rette uddannelser, om dimensioneringen er korrekt, men der er også uddannelser inden for it, der ikke bliver søgt ind på. Så det handler også om at få skabt en større interesse.

Kl. 15:51

Fjerde næstformand (Karina Adsbøl):

Så er det fru Lisbeth Bech-Nielsen fra Socialistisk Folkeparti. Værsgo.

Kl. 15:51

Lisbeth Bech-Nielsen (SF):

SF og Ingeniørforeningen i Danmark, IDA, har i et fælles udspil sat fokus på netop manglen på it-specialister, og jeg vil gerne følge op på det, som hr. Stinus Lindgreen sagde om, at der er nogle, der bliver afvist og ikke ender de steder, hvor der faktisk er frie pladser. I København er der folk, der bliver afvist, samtidig med at der er pladser forskellige steder i Jylland, som står ubesatte hen. Så det er ikke sådan, at de mennesker så automatisk tager et andet sted hen i landet for at blive uddannet. Det er jo et kæmpe kompetencetab. Det er et kæmpe tab af it-specialister, som vi i den grad mangler.

Derudover er jeg enig i, at vi også har brug for flere kvinder – og endnu flere end dem, der søger ind i dag. Men i dag er der i hundredvis, som ikke bliver optaget på vores uddannelser, og jeg mener egentlig, at det er sådan lidt hastende i forhold til den sikkerhedspolitiske situation, vi også står i i Europa.

Kl. 15:52

Fjerde næstformand (Karina Adsbøl):

Ministeren.

Kl. 15:52

Digitaliseringsministeren (Marie Bjerre):

Også tak for spørgsmålet om it-uddannelser. Altså, jeg vil igen gerne understrege, at det er en prioritet og det er vigtigt. Vi ser udfordringer for vores virksomheder. Det er jo korrekt, hvad der bliver sagt. Nogle steder er der ledige pladser. Andre steder er der ikke ledige pladser. Jeg tror, vi bliver nødt til at se på dimensioneringen, men det er jo også vigtigt lige at holde sig for øje, at det ikke nødvendigvis er de samme uddannelser. Og hvad er det for nogle uddannelser, vores samfund har brug for? For de typer uddannelser, hvor der er ledige pladser, har vi sådan set også brug for at der er nogle flere der vælger til.

Kl. 15:52

Fjerde næstformand (Karina Adsbøl):

Spørgeren for sin anden korte bemærkning.

Kl. 15:52

Lisbeth Bech-Nielsen (SF):

Hvis man ønsker sig, at der er nogle, der f.eks. skal søge it-uddannelser i Jylland, så må jeg sige, at vi i hvert fald bare kan se, at det ikke sker, altså at man flytter sig fra sit førstevalg i København til så at søge et sted hen i eksempelvis Midt- eller Sønderjylland.

Mit spørgsmål til ministeren er: Står vi ikke i en geopolitisk og sikkerhedspolitisk situation, hvor vi her og nu og i de kommende år har akut brug for at få flere uddannet, og kunne man ikke sige, at vi i hvert fald i en afgrænset periode droppede de begrænsninger, der er på uddannelser, som der faktisk er ansøgninger til her og nu?

Kl. 15:53

Fjerde næstformand (Karina Adsbøl):

Ministeren.

Kl. 15:53

Digitaliseringsministeren (Marie Bjerre):

Det er korrekt, at det er en presserende situation, da der er mangel på it-specialister. Det med uddannelser har jo et lidt længere sigte. Derfor vil jeg også nævne, at den her regering sådan set også har åbnet op for yderligere international arbejdskraft. Det er jo netop gjort, med tanke på at vi kan tiltrække nogle it-specialister, så vi her og nu kan få gjort noget ved den efterspørgsel, som der er.

Kl. 15:53

Fjerde næstformand (Karina Adsbøl):

Tak. Så er det hr. Alexander Ryle, Liberal Alliance.

Kl. 15:54

Alexander Ryle (LA):

Noget af det, som redegørelsen kommer ind på, og som jeg synes er rigtig interessant, er det her med, at præcisionen og pålideligheden ved 5G nu er så god, at man kan bruge det til selvkørende biller og autonome droner. Så jeg vil gerne spørge ministeren: Hvad er regeringens ambitioner på det her område? Er der overhovedet nogen ambitioner?

Kl. 15:54

Fjerde næstformand (Karina Adsbøl):

Ministeren.

Kl. 15:54

Digitaliseringsministeren (Marie Bjerre):

Jeg er ligesom ordføreren meget begejstret for, hvad man kan bruge den her teknologi til, og jeg tror ikke, at vi har fantasi til at forestille os, hvad vi kan bruge teknologien til i fremtiden. Men som jeg også siger, er der også nogle bekymringer ved den her avancerede teknologi, som vi bliver nødt til at tage alvorligt, i forhold til vores demokratiske samtale, og i forhold til at vi stadig væk skal være frie, oplyste og selvstændige individer, der træffer vores egne valg.

Derfor er det vigtigt, at vi får sat nogle hegnspæle op for det, men det er vigtigt, at vi samtidig understøtter og presser på for de her avancerede teknologier, og derfor er det også noget, jeg har ambitioner om at adressere i den digitaliseringsstrategi, som vi vil komme med.

Kl. 15:55

Fjerde næstformand (Karina Adsbøl):

Ønskes der en anden kort bemærkning? Værsgo.

Kl. 15:55

Alexander Ryle (LA):

Så vil jeg gerne spørge om noget andet, som en række ordførere i dag har været inde på, herunder Moderaternes ordfører. Jeg vil gerne høre, om ministeren mener, at det skal være sådan, at man som borger skal kunne stille krav om at blive digitalt fritaget, og at der skal være analoge løsninger til de digitale selvbetjeningsløsninger, som vi har i dag.

Kl. 15:55

Fjerde næstformand (Karina Adsbøl):

Ministeren.

Kl. 15:55

Digitaliseringsministeren (Marie Bjerre):

Jeg mener, at det er vigtigt, at der er en mulighed for digital fritagelse for de borgere, der har behov for at blive digitalt fritaget. Nu behandlede vi et lovforslag om netop digital fritagelse forleden, som jeg sådan set synes rammer det rigtig, rigtig godt, og som vil gøre, at det bliver nemmere at blive digitalt fritaget. Det er ikke en ambition at udvide den målgruppe af folk, der skal være digitalt fritaget, men det skal være nemmere for den gruppe, der har behov for at være digitalt fritaget.

Kl. 15:56

Fjerde næstformand (Karina Adsbøl):

Tak til ministeren.

Da der ikke er flere, der har bedt om ordet, er forhandlingen sluttet.

Det næste punkt på dagsordenen er:

12) 1. behandling af lovforslag nr. L 112:

Forslag til lov om midlertidig udskydelse af betalingsfrister for indeholdt A-skat og arbejdsmarkedsbidrag og midlertidig forhøjelse af standardfradraget for dagplejere.

Af skatteministeren (Jeppe Bruus).

(Fremsættelse 25.04.2023).

Kl. 15:56

Forhandling

Fjerde næstformand (Karina Adsbøl):

Forhandlingen er åbnet, og den første ordfører er hr. Anders Kronborg fra Socialdemokratiet. Jeg ser ikke lige nogen ordfører fra Socialdemokratiet – jo, ordføreren kommer ilende der. Værsgo.

Kl. 15:57

(Ordfører)

Anders Kronborg (S):

Tusind tak for det, og beklager forsinkelsen. Jeg sad lige derude i grebningen og snakkede med nogle af de andre ordførere om, hvor spændende og hvor godt det her lovforslag, som vi skal behandle nu, er. Det er nemlig lovforslag L 112, og man kan jo altid snakke om timing i politik, men det her lovforslag må man sige er timet og tilrettelagt, for sidste år var inflationen nemlig den højeste i 40 år, og vi forventer, at det forhøjede niveau vil fortsætte et stykke tid ind i 2023.

Med det her lovforslag, L 112, gennemfører vi to tiltag fra den brede politiske aftale, der blev indgået om at yde inflationshjælp for i alt 2,4 mia. kr. For det første foreslår vi at udskyde virksomheders betalingsfrister for A-skat og arbejdsmarkedsbidrag i juli og august med henholdsvis 3½ måned og 6 måneder. Det forbedrer virksomhedernes likviditet med samlet ca. 59 mia. kr.

For det andet må vi også erkende, at inflationen har lagt et stort pres på landets dagplejere. De rammes af højere forbrugsudgifter til bl.a. el og dagligvarer, og jeg tror, vi alle sammen kan sætte os ind i det scenarie med at være dagplejemor og have børnene omkring sig og så vide, at det godt nok er svært at få husholdningen til at hænge sammen, men at man ikke kan skrue ned for varmen af hensyn til de små børn.

Så selvfølgelig skal der laves en indsats her, og det er det, vi har gjort, og derfor giver vi en hjælpende hånd ved midlertidigt at forhøje det standardfradrag for dagplejere, der er, med 8 procentpoint, så standardfradraget forhøjes fra 60 pct. til 68 pct. i 2023.

Alt i alt finder Socialdemokratiet det her forslag godt, men også nødvendigt i en svær tid med inflation, og her til slut vil jeg bare kvittere over for Folketinget for, at der er en så bred aftale bag det her forslag. Jeg forventer ikke selv den store debat, men skulle der være nogen, der ønsker at stille mig spørgsmål, er I selvfølgelig velkomne. Men med de bemærkninger ønsker Socialdemokratiet at støtte forslaget.

Kl. 16:00

Tredje næstformand (Karsten Hønge):

Der er ingen korte bemærkninger. Tak til hr. Anders Kronborg, Socialdemokratiet. Næste ordfører er hr. Mads Fuglede, Venstre.

Kl. 16:00

(Ordfører)

Mads Fuglede (V):

Tak for ordet. Selv om vi kunne ånde lettet op i slutningen af sidste år, fordi inflationen aftog en smule, er inflationen stadig på et meget højt niveau. Det kan vi desværre forvente at den fortsat vil være resten af året. Inflationen sidste år var den højeste i 40 år. Af den årsag indgik regeringen og en række partier en aftale om inflationshjælp i starten af året. Dette lovforslag udmønter dele af denne aftale. Helt konkret behandler vi i dag et forslag om udskydelse af betalingsfrister for A-skat og AM-bidrag samt en forhøjelse af standardfradraget for dagplejere.

De høje energipriser har presset både den enkelte dansker, men også virksomhederne. Første del af lovforslaget handler derfor om, at vi skal udskyde betalingsfristerne for A-skat og AM-bidrag. Alt for mange virksomheder har haft likviditetsvanskeligheder som følge af de høje energiudgifter. Dette kræver handling. Vi er i Danmark afhængige af, at vi har et velfungerende erhvervsliv. Alene af den årsag er vi også nødt til at sikre de bedste vilkår for virksomhederne. De bedste vilkår for erhvervslivet skaber vi, hvis vi afhjælper deres problemer med likviditet. Derfor indfører vi med denne del af lovforslaget en midlertidig udskydelse af fristerne for betaling af A-skat og arbejdsmarkedsbidrag.

Små, mellemstore og store virksomheders betalinger af indeholdt A-skat og AM-bidrag i juli og august 2023 skal først betales henholdsvis 3½ måned og 6 måneder senere. Denne midlertidige udskydelse har til hensigt at forbedre virksomhedernes likviditetssituation. Samlet set forventes det at forbedre deres situation med et tocifret milliardbeløb. Men med ordningen følger også et lille men: Indkomstregisteret skal selvfølgelig fortsat kunne danne de korrekte  elektroniske skattetrækkort, og derfor vil virksomhederne stadig kunne indberette de indeholdte A-skatter  og arbejdsmarkedsbidrag. Det er både fair og ansvarligt for de små, mellemstore og store virksomheder.

Den anden del af lovforslaget handler om en midlertidig forhøjelse af standardfradraget for dagplejere og private børnepassere. Det er et fradrag, som dagplejerne kan anvende til at dække helt almindelige udgifter i forbindelse med driften. Det kan være udgifter til kosten til børnene i dagplejen eller til vedligeholdelse af det hjem, som børnene bliver passet i. Standardfradraget hæves, for at være helt eksakt, fra 60 pct. til 68 pct. i indeværende år. Ligesom første del af lovforslaget er midlertidig, er denne del også midlertidig.

Vi skal afhjælpe de økonomiske vanskeligheder, som vi alle har mærket i forbindelse med de forhøjede energipriser. Det er lige præcis det, vi gør med dette lovforslag. Venstre støtter lovforslaget og ser frem til det fortsatte arbejde med lovforslaget i udvalget. Tak for ordet.

Kl. 16:03

Tredje næstformand (Karsten Hønge):

Der er ingen korte bemærkninger. Tak til hr. Mads Fuglede, Venstre. Næste ordfører er hr. Mohammad Rona, Moderaterne.

Kl. 16:03

(Ordfører)

Mohammad Rona (M):

Tak for ordet. Dette lovforslag udmønter elementer af aftalen om inflationshjælp indgået tidligere på året mellem størstedelen af Folketingets partier. På trods af politisk uenighed kan vi formå at samle os om en fælles aftale, når danskerne har brug for det.

Inflationen har været dyr for både borgere og virksomheder. Derfor er jeg også glad for, at vi med dette lovforslag giver en hjælpende hånd til virksomheder ved at udskyde betalingsfristen for A-skat og arbejdsmarkedsbidrag i en række måneder. Det forbedrer likviditeten med ca. 59 mia. kr. For vi skal holde hånden under virksomheder i svære tider. Ligeledes er jeg glad for, at vi forhøjer standardfradraget for dagplejere fra 60 til 68 pct. for at imødekomme de stigende omkostninger ved at passe andres børn i eget hjem. Moderaterne støtter op. Tak.

Kl. 16:04

Tredje næstformand (Karsten Hønge):

Der er ingen korte bemærkninger. Tak til hr. Mohammad Rona. Næste ordfører er hr. Sigurd Agersnap, Socialistisk Folkeparti.

Kl. 16:04

(Ordfører)

Sigurd Agersnap (SF):

Tak for ordet. Der kan godt gå hen og blive lidt gentagelser  i debatten her, for vi er også glade for aftalen om inflationshjælp. Det er jo den aftale, som lovforslaget her implementerer dele af. Vi er optaget af, at hjælpen kommer ud hurtigst muligt, og det er vi også glade for at det her lovforslag og den hurtige behandling medvirker til.

Med lovforslaget styrkes likviditeten i virksomhederne i en periode på 3½ måned til 6 måneder, og det sker ved at udskyde betalingsfristerne for indeholdt A-skat og arbejdsmarkedsbidrag. Efter en tid med inflation og nu, hvor mange lån optaget i coronatiden udløber, er det en god idé at styrke likviditeten i virksomhederne, så de kan betale regningerne og komme videre.

Dertil rækker man i lovforslaget også en fremstrakt hånd til dagplejerne ved at forhøje standardfradraget. Det er vi glade for i SF. Dagplejerne står i den situation, at de både privat, men også i deres virke rammes af den høje inflation. Når varmepriserne stiger, gør de det også i deres hjem, hvor de jo passer andres børn. Vi er derfor glade for, at vi med aftalen og det her lovforslag kan hjælpe dagplejerne.

Med det skal jeg meddele, at vi i SF støtter op om lovforslaget. Jeg skulle hilse fra Enhedslisten og Alternativet og sige, at det gør de også, om end der kan fremkomme spørgsmål i processen. Tak for ordet.

Kl. 16:05

Tredje næstformand (Karsten Hønge):

Der er ingen korte bemærkninger. Tak til hr. Sigurd Agersnap, SF. Næste ordfører er hr. Hans Kristian Skibby, Danmarksdemokraterne.

Kl. 16:05

(Ordfører)

Hans Kristian Skibby (DD):

Tak, hr. formand. Det er et af de lovforslag, der nok ikke giver det helt store rabalder her i salen. Vi havde jo også nogle lignende i sidste uge, hvor der var nogle, der mente, at vi nærmest skulle bryde ud i sang for at få lidt opmærksomhed omkring de forskellige delelementer. I Danmarksdemokraterne kan vi godt lide at synge, men vi gør det trods alt ikke fra Folketingets talerstol.

Men det skal i hvert fald ikke ændre på, at vi hilser det velkommen, at vi nu langt om længe også er kommet i mål med det her lovforslag, som jo implementerer nogle af de delelementer, der var i akutpakken fra februar måned, aftalen om inflationshjælp, hvor man jo både kigger på private virksomheder, men også som i det her tilfælde på de mange dagplejemødre, som er i Danmark, og som jo lægger deres egne private boliger til.

Det er ikke noget, der er gået upåagtet hen, altså at der har været nogle store træk på folks velvillighed set i forhold til netop spørgsmålet om de her stigende energipriser og også priser på fødevarer osv., som jo bl.a. har lagt et stort, urimeligt pres på de danske dagplejere. Det er ikke noget, der giver en fuld dækning af de ekstraudgifter, der har været, men det er i hvert fald noget, der indikerer, at man trods alt også politisk set her fra Christiansborg er bevidst om, at der har været en skævvridning i en periode. Vi håber naturligvis på, at det er noget, der er forbigående, og vi har også kun med det her lovforslag sikret en rimelig ordning for 2023.

Det andet delelement er, sådan som en tidligere ordfører har været inde på, at vi også går ind og kigger på de store træk, der er på private virksomheder, og det økonomiske pres, der er i forhold til dem. Der udskyder man betalinger for A-skat og arbejdsmarkedsbidrag i henholdsvis 3½ måneder og 6 måneder, og det er faktisk også noget, der likviditetsforskyder til fordel for de enkelte danske virksomheder.

Så alt i alt er det to delelementer fra en fælles politisk aftale, og det kan Danmarksdemokraterne naturligvis bakke op om.

Kl. 16:08

Tredje næstformand (Karsten Hønge):

Der er ingen korte bemærkninger. Tak til hr. Hans Kristian Skibby, Danmarksdemokraterne. Næste ordfører er hr. Steffen W. Frølund, Liberal Alliance.

Kl. 16:08

(Ordfører)

Steffen W. Frølund (LA):

Tak for det, formand. Jeg tror egentlig, at de konkrete elementer i lovforslaget begge to er nogle, som Liberal Alliance ikke synes er så dumme igen. Men vi er ikke en del af aftalen bagved, inflationsaftalen. På balancen fandt vi, at vi kunne få nogle gode liberale sager igennem ved at gå med i finansloven: et større bundfradrag for de unge og et højere loft på aktiesparekontoen. Som en del af finansloven går vi også med i L 112 her. Og jeg skulle hilse fra K og sige, at de også støtter det.

Kl. 16:08

Tredje næstformand (Karsten Hønge):

Der er ingen korte bemærkninger. Tak til hr. Steffen W. Frølund, Liberal Alliance. Næste ordfører, jeg ser i salen, er hr. Peter Kofod, Dansk Folkeparti.

Kl. 16:09

(Ordfører)

Peter Kofod (DF):

Tak for det, formand. Det her er jo produktet af en aftale, som Dansk Folkeparti har været med til at indgå i sin tid. Og vi står fuldstændig ved de aftaler, vi indgår, og derfor støtter vi selvfølgelig også lovforslaget.

Der er to forskellige elementer, som tidligere ordførere har redegjort for. Der er både skattedelen, kan man sige, og den del, der handler om dagplejere. Vi har ikke noget imod, at dagplejerne får mulighed for at få noget mere på den facon, som der er lagt op til her. Så den aftale støtter vi, og vi støtter lovforslaget. Tak.

Kl. 16:09

Tredje næstformand (Karsten Hønge):

Der er ingen korte bemærkninger. Tak til hr. Peter Kofod, Dansk Folkeparti. Den næste på talerstolen er skatteministeren.

Kl. 16:10

Skatteministeren (Jeppe Bruus):

Tak for det, og tak for meget positive tilkendegivelser hele vejen rundt. Det er rigtigt, at inflationen i løbet af sidste år, 2022, var det højeste i 40 år. Det betyder også, at der er borgere og virksomheder, der har mærket konsekvenserne af den høje inflation. Selv om inflationen aftog i slutningen af 2022, er det jo forventningen, at den bliver ved med at være på et højt niveau, også et godt stykke ind i 2023. Derfor er jeg glad for, at det var muligt at indgå en bred politisk aftale om at kompensere for de høje priser med en ny inflationshjælp på i alt 2,4 mia. kr. Det skal give en hurtig og målrettet økonomisk hjælp til nogle af dem, som har mærket de stigende priser mest. Hjælpen løser ikke alle problemer, men det er en vigtig håndsrækning. Vi gør det på en måde, som er ansvarlig og dermed ikke puster yderligere til inflationen – så taber alle jo.

Med det her lovforslag gennemfører vi to af tiltagene i aftalen. For det første udskyder vi A-skat og arbejdsmarkedsbidrag. Mange virksomheder kan være presset af, at deres likviditet som følge af de højere energiafgifter er lavere, og derfor foreslår vi altså at udskyde virksomhedernes betalingsfrister for henholdsvis A-skat og arbejdsmarkedsbidrag i juli og august i henholdsvis 3½ og 6 måneder. Det forbedrer virksomhedernes likviditet med samlet ca. 59 mia. kr., og det vil bl.a. hjælpe de virksomheder, der har svært ved at tilbagebetale deres coronalån.

Inflationen har også lagt et stort pres på landets dagplejere, der rammes af højere forbrugsafgifter til bl.a. el og dagligvarer. De skal passe på de små børn i deres pleje og kan f.eks. ikke bare skrue ned for varmen. Derfor er jeg glad for, at vi med forslaget i dag giver landets dagplejere en hjælpende hånd ved midlertidigt at indføre et forhøjet standardfradrag for dagplejere med 8 procentpoint, så standardfradraget forhøjes fra 60 pct. til ca. 68 pct. i 2023.

Dermed vil jeg bare gerne afrunde ved endnu en gang at kvittere for den positive modtagelse. Tak.

Kl. 16:12

Tredje næstformand (Karsten Hønge):

Der er ingen korte bemærkninger. Tak til skatteministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

13) 1. behandling af lovforslag nr. L 119:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og forhøjelse af beløbsgrænsen).

Af social- og boligministeren (Pernille Rosenkrantz-Theil).

(Fremsættelse 26.04.2023).

Kl. 16:12

Forhandling

Tredje næstformand (Karsten Hønge):

Forhandlingen er åbnet. Den første ordfører er fru Camilla Fabricius, Socialdemokratiet – det var godt nået.

Kl. 16:12

(Ordfører)

Camilla Fabricius (S):

Undskyld, hr. formand. (Tredje næstformand (Karsten Hønge): Tag det stille og roligt – vi når det. Du skal lige have pusten). Vi når det. Jeg skal lige have pusten, og det skal jeg, fordi jeg lige har sat en af mine lokale klasser fra Tranbjerg af oppe på tilhørerpladserne, og så måtte jeg løbe ned. Men det var jo sådan set noget godt at løbe for, for med lovforslaget her taler vi jo om at sikre, at det sociale frikort får lov til at få en ny forlængelsesperiode.

Vi har været i diskussion om det sociale frikort mange gange, vi har talt om de forskellige mennesker, som har været med til at give det navn og fylde, og jeg vil også have lov til at anerkende Liberal Alliance, som var dem, der fremførte idéen i sin tid. Det er et lovforslag, hvor vi – også her – har gjort os umage for at lytte til de brugere og de organisationer, der er på området, og forhøjet beløbsgrænsen til 40.000 kr. Jeg vil gerne sige tak til organisationerne og til de borgere, som har været med til at komme med input til det.

Bare lige for at fremhæve det er der faktisk næsten 8.500 personer, der har fået et socialt frikort, og halvdelen af dem er simpelt hen i gang med at bruge det. Jeg har selv den 1. maj – arbejdernes internationale kampdag – diskuteret det sociale frikort, for her mødtes jeg med en af de medarbejdere, der faktisk er med til at udmønte det her, og det er faktisk kommet helt ud til den yderste del af vores region. Bl.a. er det i gang med at blive taget i brug i Grenaa, hvor helt udsatte, sårbare borgere får en mulighed for at kunne være med til at bidrage, og det giver dem ikke bare nogle moneter på kistebunden, som de kan bruge til at forsøde tilværelsen – for 40.000 kr. er jo også et begrænset beløb – men har også betydning for, at man føler, at man hører til.

Jeg har mødt frijobbere, der har været sociale boghandlere, altså de har været sociale bibliotekarer. De har simpelt hen flyttet bøger inde fra biblioteker og ned på et værested for at give de andre værestedsbrugere muligheden for at kunne få noget litteratur i hverdagen. En af de borgere, som jeg hørte om i går, har en kompetence til f.eks. at kunne male, altså male huse, og hun følte, at hun hørte til der, hvor hun er.

Så jeg synes, at det her er et godt forslag. Jeg vil selvfølgelig håbe, at vi når dertil, at vi også kan tale om en permanentgørelse, og jeg har også noteret mig, at ministeren arbejder på sagen, og at det derfor også står i regeringsgrundlaget; det er jeg rigtig glad for. Det er et godt lovforslag. Jeg glæder mig til drøftelsen og debatten. Tak for nu.

Kl. 16:16

Tredje næstformand (Karsten Hønge):

Der er ingen korte bemærkninger. Tak til fru Camilla Fabricius, Socialdemokratiet. Den næste ordfører er fru Anni Matthiesen, Venstre.

Kl. 16:16

(Ordfører)

Anni Matthiesen (V):

Tak for det, formand. Med lovforslaget her kommer vi til at forlænge, men også forbedre den allerede eksisterende ordning for socialt frikort. For os i Venstre er det vigtigt, at alle borgere i Danmark får mulighed for at udnytte deres evner maksimalt. Ingen skal på forhånd opgives, og derfor kan vi også endnu mere nu med det her sociale frikort hjælpe mennesker ind i arbejdslivet; vi fremmer social tryghed, og vi giver nogle muligheder for at få en tilknytning både til en uddannelse og for den sags skyld til et arbejde.

Alle kan noget, og jeg synes, ordningen her med det sociale frikort er med til også at fremme denne tanke. Det er meget givende at være en del af et arbejdsfællesskab, at føle sig til nytte og for den sags skyld ikke mindst værdsat – og det her med, at vi også hæver beløbsgrænsen fra 20.000 kr. til 40.000 kr., kan derfor forhåbentlig være med til, at endnu flere bliver en del af et fællesskab. Så Venstre bakker op om lovforslaget og stemmer for ved tredjebehandlingen.

Kl. 16:17

Tredje næstformand (Karsten Hønge):

Der er ingen korte bemærkninger. Tak til fru Anni Matthiesen, Venstre. Den næste ordfører er fru Nanna W. Gotfredsen, Moderaterne.

Kl. 16:17

(Ordfører)

Nanna W. Gotfredsen (M):

Tak, formand. Hvad vil du gerne? Det er 14 bogstaver, fire ord og ét spørgsmål, og det spørgsmål har jeg stillet et enormt antal gange gennem mine 25 år som Gadejurist til svært udsatte gadefolk, stofbrugere, hjemløse og gadesexarbejdere, og svarene på det spørgsmål er på den ene side helt lige så mange og også helt lige så individuelle, som de er for os andre. Så er der også nogle, der er lidt særlige, men oftest er der tale om helt almindelige ting, man gerne vil, også når man lever på gaden.

Det var i sådan en snak om ønsker, behov og drømme, gademanden Krølle, idémanden bag det sociale frikort, sagde: Jeg har jo også gode dage, og der vil jeg rigtig gerne arbejde. Han fejlede alt, man kan komme i tanker om, men han ville også gerne være en del af arbejdsfællesskabet. Han nåede kort før sin død i 2016 i en alder af bare 49 år at vide, at det sociale frikort nu for alvor var på vej ind på Borgen og med bred opbakning fra både blå og rød, og det var han så lykkelig over. Hvis gademanden Krølle var her i dag, ville han blive vanvittig stolt over at vide, at over 8.000 har fået tilkendt, bevilget, det sociale frikort, og at så mange er i gang med at bruge det.

Jeg har også den store glæde at kende ret mange, der har haft glæde og gavn af frijobberiet, og det er helt eminent fantastisk at høre dem fortælle om, hvad det giver dem af ikke bare moneter på lommen, men også overskud og energi og muligheden for at tage egen sag i egen hånd og handle på det. En del af dem beskriver ligefrem – og det er jo helt vildt, for det er jo ikke behandling – at det der stofproblem nærmest går over af sig selv. Det er vel ikke for meget at sige, at Krølles tegning begynder at ligne en socialpolitisk genistreg, og sådanne har der sandt at sige i mange år været langt imellem, når det gælder vores allermest udsatte.

At vi nu tager det her skridt, at det sociale frikort kan fortsætte, og at vi i den forbindelse tager det skridt at sætte beløbsgrænsen op fra 20.000 til 40.000 kr., siger vi i Moderaterne ja til, og vi glæder os.

Kl. 16:20

Tredje næstformand (Karsten Hønge):

Der er ingen korte bemærkninger. Tak til fru Nanna W. Gotfredsen, Moderaterne. Den næste ordfører er fru Theresa Berg Andersen, Socialistisk Folkeparti.

Kl. 16:20

(Ordfører)

Theresa Berg Andersen (SF):

Tak, formand, tak for ordet. Krølle er nævnt mange gange, og uden at jeg overhovedet har kendt Krølle eller set Krølle, understøttes vi jo i, at det her er en ganske fornuftig beslutning.

I SF støtter vi det her lovforslag om at forlænge forsøgsordningen for det sociale frikort med halvandet år. Vi støtter op om, at man hæver beløbsgrænsen fra 20.000 til 40.000 kr., og vi håber herefter, at ministeren vil finde en varig finansiering – for det her er hamrende vigtigt – så vi sammen kan give de mennesker, der netop lever i en udsat position, mulighed for at blive en del af arbejdsmarkedet på netop de fleksible vilkår, som passer til det enkelte menneske. Det stemmer SF for, for det her er sund fornuft. Tak for ordet.

Kl. 16:21

Tredje næstformand (Karsten Hønge):

Der er ingen korte bemærkninger. Tak til fru Theresa Berg Andersen, SF. Næste ordfører er fru Charlotte Munch, Danmarksdemokraterne.

Kl. 16:21

(Ordfører)

Charlotte Munch (DD):

Tak. Da vores socialordfører, fru Marlene Harpsøe, ikke kan være til stede i salen i dag, vil jeg på vegne af Danmarksdemokraterne fremføre partiets holdning til dette lovforslag.

Et socialt frikort giver mennesker i en meget udsat livssituation mulighed for at arbejde og tjene penge uden at blive trukket i de sociale ydelser. Der er mennesker, der lever med en socialt udsathed, som både består af psykiske lidelser, misbrug og hjemløshed. Det er et rigtig hårdt liv, men man må aldrig give op over for mennesker, uanset hvor svært de måtte have det. I Danmarksdemokraterne mener vi, at det er vigtigt at se på den enkeltes ressourcer frem for begrænsninger. Et arbejde kan være en del af vejen ud af hjemløshed og vejen ud af den sociale udsathed.

Vi i Danmarksdemokraterne indgik sammen med en række andre partier en aftale om udmøntning af SSA-reserven for 2023-2026. Her har vi afsat midler til at forlænge og forbedre ordningen med det sociale frikort i 2023 og 2024. Det lovforslag, som vi her behandler, sikrer, at forsøgsperioden med det sociale frikort forlænges med 1½ år. Den forlænges fra den 1. juli 2023 til og med den 31. december 2024 i overensstemmelse med aftalen, ligesom beløbsgrænsen for det sociale frikort hæves til 40.000 kr. Danmarksdemokraterne stemmer for at forlænge ordningen med det sociale frikort, som giver socialt udsatte mulighed for at komme ind på arbejdsmarkedet. En evaluering fra marts 2022 viser, at 94 af landets kommuner har visiteret borgere til et socialt frikort. I 89 af kommunerne har det ført til, at borgere er blevet ansat i en virksomhed. Samtidig ses en stigning i andelen af borgere, der kommer i ordinær beskæftigelse eller uddannelse inden for 1½ år.

Danmarksdemokraterne støtter forslaget, fordi det sociale frikort mindsker barrieren for, at flere udsatte kan komme væk fra et liv på kanten af samfundet og i stedet blive en del af fællesskabet, ligesom vi er med i aftalen, der bl.a. danner baggrund for forslaget. Og så skulle jeg hilse fra Liberal Alliance og sige, at de også støtter forslaget.

Kl. 16:24

Tredje næstformand (Karsten Hønge):

Der er ingen korte bemærkninger. Tak til fru Charlotte Munch, Danmarksdemokraterne. Næste ordfører fru Brigitte Klintskov Jerkel, Det Konservative Folkeparti.

Kl. 16:24

(Ordfører)

Brigitte Klintskov Jerkel (KF):

Mange tak. I Det Konservative Folkeparti støtter vi det sociale frikort. Det er med til at understøtte de mest udsatte borgeres muligheder for at deltage i fællesskabet på en arbejdsplads og bidrage med noget og derigennem opleve øget trivsel og værdi i hverdagen. Derfor giver det også god mening, at vi forhøjer beløbsgrænsen fra de 20.000 kr. årligt til 40.000 kr. årligt. Det kan gøre ordningen mere attraktiv for både borgerne og arbejdsgiverne, og især når man tænker på den inflation, vi har i øjeblikket, giver det god mening. Så vi støtter forslaget, og vi er også selv med i aftalen om SSA-reserven.

Kl. 16:25

Tredje næstformand (Karsten Hønge):

Der er ingen korte bemærkninger. Tak til fru Brigitte Klintskov Jerkel, Det Konservative Folkeparti. Næste ordfører er hr. Peder Hvelplund, Enhedslisten.

Kl. 16:25

(Ordfører)

Peder Hvelplund (EL):

Tak for det, formand. Det er jo dejligt at kunne behandle et lovforslag, der er så stor opbakning til, her i Folketingssalen. Og det er der jo i særlig grad, fordi det her handler om at forlænge ordningen med det sociale frikort, som jo netop er noget af det, som bidrager til at kunne give håb og perspektiv for nogle af de mennesker, som lever på kanten af det samfund, vi har skabt. Der er det at kunne få et socialt frikort netop noget af det, der kan give en tro på, at den tilværelse, man lever nu, måske kan se bedre ud om et halvt år, om 3 år og om 5 år. Det er noget af det, der er helt afgørende. Derfor kommer vi selvfølgelig også til at bakke op omkring det her forslag. Som tidligere ordførere har nævnt, er det jo en del af aftalen om SSA-reserven.

Vi i Enhedslisten så også gerne, at vi kunne få ordningen permanentgjort. Jeg synes, det er fornuftigt, at man nu hæver beløbsgrænsen. Og når man så forhåbentlig på et tidspunkt permanentgør den, vil det også være relevant at se på spørgsmålene om revisitation til ordningen. Nu forlænger vi den med halvandet år; det er måske meget at sige, at man stadig væk fortsat skal ind og henvises til ordningen. Det er i hvert fald et af de områder, vi gerne vil se på i det videre arbejde med henblik på også at få permanentgjort ordningen.

I Enhedslisten bakker vi naturligvis op om det her forslag, og som sagt håber vi også på, at det kan føre til, at vi på et tidspunkt kan få permanentgjort ordningen. Så skulle jeg i øvrigt også hilse fra Radikale Venstre og sige, at de også bakker op om lovforslaget.

Kl. 16:27

Tredje næstformand (Karsten Hønge):

Der er ingen korte bemærkninger. Tak til hr. Peder Hvelplund, Enhedslisten. Næste ordfører er fru Mette Thiesen, Dansk Folkeparti.

Kl. 16:27

(Ordfører)

Mette Thiesen (DF):

Jeg har snart ikke tal på, hvor mange gange jeg har fået mulighed for – og har gjort det – at stå på den her talerstol og tale om, hvordan vi som samfund skal holde hånden under dem, som har allermest behov for det. Det er lige præcis det, vi gør nu her i dag med det her lovforslag om det sociale frikort.

Det her med, at mennesker, der er på kanten af livet og på kanten af samfundet, har mulighed for at få en succesoplevelse ved at kunne tjene sine egne penge og i hvert fald komme et stykke ad vejen i forhold til at kunne klare sig selv og stå på egne ben, giver en følelse, der ikke kan købes for penge. Derfor bakker vi i Dansk Folkeparti selvfølgelig også varmhjertet op om det her lovforslag, og jeg tror, at Liberal Alliance er lige så begejstret for det, som jeg er, for Katrine Daugaard har også bedt mig om at hilse fra Liberal Alliance og sige, at de støtter det. Nu er der i hvert fald ingen tvivl om, at der er støtte til det her lovforslag.

Så det er et rigtig, rigtig godt lovforslag. Vi skal have mere af den slags, hvor vi sammen laver nogle løsninger, som gavner dem, der har allermest behov for det. Tak.

Kl. 16:28

Tredje næstformand (Karsten Hønge):

Der er ingen korte bemærkninger. Tak til fru Mette Thiesen, Dansk Folkeparti. Den næste ordfører er hr. Torsten Gejl, Alternativet.

Kl. 16:28

(Ordfører)

Torsten Gejl (ALT):

Tak, formand. Vi har også været med på hele rejsen i Alternativet og været utrolig glade, da det her dukkede op i sin tid, ikke mindst foranlediget af fru Nanna W. Gotfredsen og den gode Krølle, og vi fik det vedtaget trods ufattelige mængder af administration. Det blev godt nok en dyr ordning, men nu er det ved lige så stille at være på skinner, og når man nu har brugt så mange penge på administration, ville det også være synd at droppe det igen.

Der er en enkelt ting, som jeg er lidt spørgende over for, og nu ved jeg godt, at man ikke må stå og læse særlig meget op fra sin mobiltelefon her, formand, så jeg vil gøre det meget, meget kort. (Tredje næstformand (Karsten Hønge): Det kommer så an på, hvad man har tænkt sig at læse op). Det er sådan, at jeg hørte ude i byen – hvis jeg må sige det på den måde uden at nævne fra hvem – at det her frikort også bliver brugt som beskæftigelsesindsats i kommunerne, at kommunerne altså bruger det til at sende folk i småjobs. Det synes jeg vi skal prøve at finde ud af hvor omfangsrigt er, for det var jo ikke en kommunal beskæftigelsesordning, vi lavede her; det var jo, at folk kunne gå direkte ind fra gaden og spørge, om de kunne hjælpe med flaskerne en eftermiddag eller to og så få en skilling for det. At vi udbygger ordningen er jo bare, fordi det er klogt. Men det er jo sådan her, det er tænkt. Så jeg har lige tænkt at spørge ministeren til det, når ministeren går på, så jeg enten kan få et svar eller vi kan få det undersøgt, for det er jo ikke en småjobsordning. Så vi skal lige finde ud af, hvor stor en del af det her, der går til en beskæftigelsesindsats, hvor kommunerne sidder og visiterer folk til det her. Vi prøver også at undtage den mest udsatte procent fra beskæftigelsesindsatsen, så det kan også godt karambolere med det. Men derudover støtter Alternativet naturligvis forslaget.

Kl. 16:30

Tredje næstformand (Karsten Hønge):

Der er ingen korte bemærkninger. Tak til hr. Torsten Gejl, Alternativet. Næste ordfører er hr. Kim Edberg Andersen, Nye Borgerlige.

Kl. 16:30

(Ordfører)

Kim Edberg Andersen (NB):

Som den eneste ordfører, der teknisk set ikke er bundet på hænder og fødder til at sige ja i dag, vil jeg alligevel sige, at Nye Borgerlige støtter ordningen. Det her var ikke en af tornene i SSA'en for os; det var en af dem, vi godt kunne se idéen i. At vi hæver beløbsgrænsen, giver rigtig god mening, men vi skal også passe på, at det ikke på et eller andet tidspunkt kan begynde og blive noget, man kan tænke i i stedet for bruge det efter den helt gode intention, som er, at man kommer fra et meget, meget svært liv på gaden og bruger det her muligvis som en indgang til at blive selvforsørgende på sigt. Beløbet her på de 40.000 kr. skræmmer mig ikke; det ville det nok gøre, hvis det blev væsentlig højere end det her på et tidspunkt. Det her er ment som en hjælp til de mennesker, som er så skæve eksistenser, at det er måden for dem at komme ind på arbejdsmarkedet på. Det anerkender vi i Nye Borgerlige, og derfor støtter vi naturligvis forslaget.

Kl. 16:31

Tredje næstformand (Karsten Hønge):

Der er ingen korte bemærkninger. Tak til hr. Kim Edberg Andersen, Nye Borgerlige. Så er turen kommet til social- og boligministeren.

Kl. 16:32

Social- og boligministeren (Pernille Rosenkrantz-Theil):

Tak for det, og tusind tak for opbakningen til det her. Det skal ikke være nogen hemmelighed, at da det her blev foreslået  – det er en del år siden, og jeg og socialordfører på det tidspunkt, og det var Liberal Alliances Laura Lindahl, hun er i dag konservativ, som bar det ind, fordi fru Nanna W. Gotfredsen, der så er blevet folketingsmedlem i mellemtiden, havde fået overtalt fru Laura Lindahl til, at det var en mægtig god idé, og i øvrigt tror jeg også, at fru Marianne Jelved i hvert fald endte med at være med, eller også havde de fået lavet en alliance og en eller anden studehandel om noget andet, men i hvert fald var det de to, der kæmpede den her kamp – tænkte jeg, at de simpelt hen var fuldstændig bindegale, at det her, de havde foreslået, altså var helt pløk. Så kostede det kun 5 mio. kr., og så var det det, der ligesom skulle til for at kunne få lukket en aftale om satspuljen, hvor jeg tror vi sad og fordelte 1,7 mia. kr. Så tænkte jeg: Okay, 5 mio. kr. – taget i betragtning, hvor ufattelig dårlige vi er til rigtig meget socialpolitik i det her land – så skulle man være et skarn, hvis ikke man lod det her køre igennem, selv om man som udgangspunkt syntes, det var relativt galt, ikke?

Det var grundlæggende min opfattelse af det, så jeg sagde ja, ja, bla bla, det kører vi med. Og så har det vist sig at være, synes jeg faktisk godt man kan tillade sig at sige, en socialpolitisk guldåre. Jeg synes virkelig, man har ramt noget her. Så til fru Nanna W. Gotfredsen vil jeg sige tusind tak for at bringe det ind dengang og få overbevist et par af mine kollegaer, der var lidt mere åbne i deres hoveder, end jeg var, i forhold til nye idéer. Det har i hvert fald lært mig den lektie, at det der med, at idéer er skøre, ikke nødvendigvis betyder, at man skal afvise dem fuldstændig. Og man kan sige, at når vi taler om beløb af den størrelsesorden, som vi gjorde oprindelig med det her, får man jo mulighed for at se tingene an og se, om man kan få det til at flyve.

Alt i alt må man bare sige, at det sociale frikort jo har vist en vej, og vi har i forbindelse med regeringsgrundlaget fra regeringens side defineret, at vi har et ønske om at tage en større gruppe af de allermest udsatte ud af beskæftigelsesindsatsen, og det er jo, bl.a. fordi det ikke handler om ikke at ville have et beskæftigelsessigte – det er der nogle, der misforstår – det handler om at have det på en respektfuld måde, det vil sige på en måde, hvor man faktisk kan modsvare de forventninger, der ligger på den anden side. Og det kan man altså ikke i den beskæftigelsesindsats, som vi har lavet i dag. Den er ikke lavet for de allermest udsatte; den er lavet for alle mulige andre.

Det sociale frikort er til gengæld i den grad lavet, sådan at det passer til borgere, der er meget socialt udsatte, og er derfor en vældig god vej. Og der er slet ikke nogen tvivl om, at selvfølgelig vokser man med det at være noget for nogle andre, selvfølgelig gør man det. Det tror jeg hver enkelt af os kan mærke helt nede i maven. Selvfølgelig gør det en forskel, at man kan være noget for nogle andre, og det er man naturligt, når man deltager på et arbejdsmarked. Der er rigtig mange af de borgere, som vi taler om her, som kæmper med hjemløshed, afgrundsdybe psykiske udfordringer, stofafhængighed og andre ting, og de har stadig væk lyst til at være med.

Jeg talte med en kvinde på Reden mandag i sidste uge eller noget, der ligner, som sagde til mig, at hun drømte om at få et rengøringsjob. Hun var en af dem, der gik på socialt frikort på Reden og hjalp til. Hun elskede at gå i køkkenet. Når hun havde overskud til det, gik hun og hjalp til med at lave mad nede på Reden som en del af sit sociale frikort. Altså bare ved det at se hendes kropssprog, i forbindelse med at hun fortæller om de her ting, behøver man jo slet ikke at være i tvivl. Det er så vanvittig god en idé at have det her perspektiv på beskæftigelse. Så tusind tak for at få overbevist os alle sammen om det.

Og så vil jeg sige, at jeg lige så godt kan svare på spørgsmålet om det med beskæftigelsesindsatsen med det samme: Nej, det er ikke meningen, det her skal være et kommunalt beskæftigelsesprojekt. Og det vil sige, at hvis det er sådan, det begynder at blive brugt, skal vi selvfølgelig følge op på det. Derfor kan jeg med det samme tilkendegive, at jeg selvfølgelig vil gå tilbage i ministeriet og spørge de gode embedsfolk, om de kan definere, hvad det handler om, og vi kan få redt det ud. Så kan det være, at de ting, der ikke måtte læses op fra telefonen, kan sendes over til os, og så kan vi prøve at se, om vi kan dykke lidt mere ned i, hvad det er, det handler om, og hvordan det bliver brugt. For det er altså ment som noget helt andet. Tak for ordet.

Kl. 16:36

Tredje næstformand (Karsten Hønge):

Ønsker hr. Torsten Gejl fortsat en kort bemærkning? (Torsten Gejl (ALT): Ja tak).

Kl. 16:36

Torsten Gejl (ALT):

Tak for talen. Nu plejer ministeren at have en syleskarp hukommelse, men jeg synes altså, jeg husker, at det kostede lidt mere end 5 mio. kr., for der skulle laves en database, og der skulle betales skat – for det skal nogen jo gøre – og jeg synes, jeg husker sådan 20-30 mio. kr. (Social- og boligministeren: Det var over årene). Det får ministeren rig lejlighed til at svare på. I hvert fald var vi lidt lamslået over, hvor mange administrative udgifter der var, men jeg er også glad for, at vi slap igennem den forskrækkelse.

Det, der står her, er:

Ankestyrelsens tidligere evaluering af socialt frikort viser, at der er tilfælde, hvor kommunerne har arbejdet med det sociale frikort som en del af deres beskæftigelsesindsats. Ministeriet har ikke viden om, hvor udbredt denne praksis er.

Det var bare det, jeg refererede til – jeg skal nok sende det videre til ministeren – og det synes jeg vi skal bore ud, for den brug håber jeg er begrænset; det er ikke det, det her er tænkt som.

Kl. 16:37

Tredje næstformand (Karsten Hønge):

Ministeren.

Kl. 16:37

Social- og boligministeren (Pernille Rosenkrantz-Theil):

Jeg var simpelt hen ikke opmærksom på, at de var tændt, altså mikrofonerne. Jeg tror, det var hen over årene. Men det er fuldstændig rigtigt, at der var vildt meget bureaukrati, så vi var lige ved at slagte det, inden det overhovedet var kommet i gang, og jeg nåede at tænke: Det er præcis lige så idiotisk som det, jeg først havde tænkt, så jeg synes egentlig, jeg fik ret. Og så viste det sig så at komme op at flyve alligevel, ikke? Sådan kan det jo gå.

Vi skal lige have boret ud, hvad der ligger i det der med at arbejde med det som en del af beskæftigelsesindsatsen, ikke? For det, vi jo skal have med, der er så ufattelig vigtigt omkring det her, er, at det ikke er et krav for at kunne få udbetalt sin ydelse.

Det er ikke et krav for at kunne få udbetalt sin ydelse. Den del er jo sindssygt vigtig. Det vil sige, at hvis det, der menes med det der, er, at der er nogen, der begynder at true med, at hvis man så ikke arbejder et antal timer på sit sociale frikort, mister man sin ydelse, så har vi et problem.

Men hvis det, der menes med det, er, at man eksempelvis laver en helhedsorienteret indsats – nogle steder gør man det jo på tværs af familie og Social og Arbejdsmarked – er det, der bliver sagt, jo helt fredsommeligt. Derfor tror jeg, vi skal lidt tættere på, hvad det er, det drejer sig om. Men jeg tror, vi her i Folketingssalen altid har været enige om, hvad der var meningen med det sociale frikort.

Kl. 16:38

Tredje næstformand (Karsten Hønge):

Ønsker hr. Torsten Gejl sin anden korte bemærkning? Nej. Så siger vi tak til social- og boligministeren, og jeg gør opmærksom på, at mikrofonerne er tændt på talerstolen; det er hele pointen.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Socialudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

14) 1. behandling af lovforslag nr. L 120:

Forslag til lov om ændring af lov om social service. (Ophævelse af aldersgrænsen og dispensationsadgangen i ordningen med kontant tilskud til ansættelse af hjælpere til overvågning og støtte i forbindelse hermed om natten).

Af social- og boligministeren (Pernille Rosenkrantz-Theil).

(Fremsættelse 26.04.2023).

Kl. 16:38

Forhandling

Tredje næstformand (Karsten Hønge):

Forhandlingen er åbnet. Den første ordfører er fru Sara Emil Baaring, Socialdemokratiet.

Kl. 16:39

(Ordfører)

Sara Emil Baaring (S):

Tak for ordet, formand. I dag tager vi et skridt mere i den rigtige retning for mennesker med handicap. Vi vil med dette lovforslag afskaffe aldersgrænsen for natovervågning. Man må ikke underkende den enorme betydning, dette skridt vil have for de berørte. Familierne kæmper hver dag for at få tingene til hænge samme, og det gør de oveni, at de yder en stor indsats for at passe på deres pårørende.

Tilbage i 2020 vedtog Folketinget loven om, at unge i alderen 18-23 år har ret overvågning i eget hjem om natten. Herudover sikrede man en dispensationsregel, således at unge, der lever med en livstruende sygdom, får ret til natovervågning op til det fyldte 25. år. Det er disse aldersbegrænsninger, vi nu afskaffer, så borgere i alle aldre kan få glæde af ordningen.

Jeg vil gerne her fra talerstolen anerkende de organisationer, der tilbage i 2020 udtrykte et stort ønske at få fjernet aldersbegrænsningerne. Vi lytter til jer, og jeg er glad for, at vi har den økonomiske ramme til at inkludere borgere med behov for natovervågning uanset alder. Det er en hjælp, der skaber bedre vilkår for en gruppe mennesker, der i forvejen har det svært. Det her er også en gruppe, der ikke på forunderlig vis bliver raske, selv om de går fra at være 23 år til at være 24 år. De har brug for hjælp, støtte og overvågning om natten. Derudover har deres familier brug for at kunne være pårørende og ikke medhjælpere 24 timer i døgnet.

Ud over ophævelsen af aldersbegrænsningen foreslår vi en ændring af de begrænsninger, der er indeholdt i loven, af, hvem der må ansættes til at yde støtte og natovervågning. Mange familier med handicap inde på livet yder en kæmpe indsats. I mange tilfælde yder de pårørende langt mere, end hvad rimeligt er. Derfor foreslår vi at passe på dem; passe på de nærtstående pårørende til mennesker med handicap, så de ikke fremadrettet kan betales fra at varetage en pasnings-, støtte- og overvågningsopgave døgnet rundt. Vi vil sikre dem retten til hvile og aflastning – det er kun ret og rimeligt.

Som jeg indledte med at sige, er dette en dag, hvor vi tager et skridt mere i den rigtige retning for mennesker med handicap. Vi går i en retning, hvor vi får forbedret situationen for mange mennesker og deres pårørende. Lad os sammen fortsætte i den retning.

Afslutningsvis vil jeg meddele, at vi i Socialdemokratiet selvfølgelig støtter op om lovforslaget.

Kl. 16:41

Tredje næstformand (Karsten Hønge):

Der er ingen korte bemærkninger. Tak til fru Sara Emil Baaring, Socialdemokratiet. Den næste ordfører er fru Anni Matthiesen, Venstre.

Kl. 16:41

(Ordfører)

Anni Matthiesen (V):

Tak for det, formand. Med lovforslaget her vil vi skabe nogle bedre vilkår for alle borgere, der har brug for overvågning og støtte i løbet af nattens timer. Ligeledes vil vi sikre bedre vilkår for familier og venner omkring disse borgere. I Venstre mener vi, at det er positivt, at man med lovforslaget her fjerner aldersgrænsen fra ordningen om natovervågning. Det er ikke ens alder, men ens støttebehov, der afgør, om der er brug for overvågning om natten, og lovforslaget vil være med til at skabe flere og bedre muligheder for borgere med dette behov.

Naturligvis er der stadig en række andre betingelser, der skal være opfyldt, men det glæder mig dog, at man med lovforslaget her fjerner alderen som en af disse betingelser. Det er blevet muligt nu, fordi ordningen ikke har været så dyr i drift, som man i forvejen havde regnet med.

Alt i alt er det her en af de gode dage, hvor vi vedtager nogle bedre vilkår for voksne med handicap, som har brug for natovervågning. Venstre kommer til at støtte forslaget ved tredjebehandlingen.

Kl. 16:43

Tredje næstformand (Karsten Hønge):

Der er ingen korte bemærkninger. Tak til fru Anni Matthiesen, Venstre. Den næste ordfører er fru Rosa Eriksen, Moderaterne.

Kl. 16:43

(Ordfører)

Rosa Eriksen (M):

Tak. Vi kan alle få et handicap på grund af sygdom eller ulykke, og vi kan alle risikere at få et barn med et handicap. I de situationer skal vores velfærdsfællesskab træde til og sikre en værdig og selvstændig tilværelse, både for dem, der lever med et handicap, og for deres pårørende.

Som loven ser ud i dag, har børn unge, der har brug for overvågning om natten, mulighed for at få det i hjemmet, indtil de fylder 24 år. I særlig svære tilfælde strækkes ordningen til det 25. år. Det betyder, at forældrene ikke skal bruge deres sparsomme ressourcer på at overvåge deres børn om natten, og det betyder, at de børn og unge, det handler om, kan blive boende hjemme lidt længere og ikke er nødt til at komme på opholdssted.

Men man får ikke nødvendigvis mindre brug for hjælpeordninger, fordi man fylder 24 år eller for den sags skyld 25 år, og familierne får ikke mindre brug for hjælp, for det er hårdt at være pårørende til et menneske, der lever med et svært handicap. Derfor er det også vigtigt, at vi med forslaget her udvider bestemmelsen om, at forældre ikke kan ansættes til natovervågning, således at det også gælder de andre pårørende. For det er afgørende for de pårørende, at andre tager over om natten, så de kan få hvilet ud og være klar til at give den bedste omsorg, når natten er ovre.

De mennesker, det handler om – dem, der har brug for overvågning om natten – lever med omfattende handicap såsom epilepsi, spastiske lammelser, muskelsvind og hjerneskader. Det er mennesker, der om natten kan dø af deres handicap. I de tilfælde skal velfærdsfællesskabet træde til med hjælp, støtte og udvikling, også om natten, uanset alder.

Derfor er vi i Moderaterne meget glade for lovforslaget og støtter naturligvis op om det. Det gør en kæmpe forskel for familierne og for dem, der lever med handicap.

Kl. 16:45

Tredje næstformand (Karsten Hønge):

Der er ingen korte bemærkninger. Tak til fru Rosa Eriksen fra Moderaterne. Næste ordfører er fra SF, fru Charlotte Broman Mølbæk.

Kl. 16:45

(Ordfører)

Charlotte Broman Mølbæk (SF):

Tak for det, formand. Det her lovforslag er jo en videreudvikling er en af de første sejre, jeg opnåede, da jeg var nyvalgt tilbage i 2019. Faktisk startede sagen for mit vedkommende allerede under valgkampen i 2019, hvor jeg stillede op til Folketinget. Første gang var til et lille borgermøde eller vælgermøde ude i Langå, hvor en mor rakte hånden op og spurgte: Hvad skal jeg gøre? Min datter bliver snart 18 år. Kan det passe, at fordi hun har svær epilepsi, skal hun sendes på et pasningssted, eller også skal jeg være vågen 24 timer i døgnet? Hvad gør vi ved det? Derfor var det jo en rigtig stor sejr, at vi så hurtigt derefter faktisk fandt et flertal og fandt nogle midler til, at vi kunne tilbyde overvågning om natten også efter det 18. år.

Derefter fulgte en masse mærkelige forhandlinger. For det blev lidt bittersødt, da vi skulle ind og udmønte, hvor mange af de her borgere der faktisk kunne få mulighed for at få den her overvågning. Nogle meget mystiske beregninger viste, at nærmest et trecifret millionbeløb faktisk var krævet, for at vi kunne tilbyde de her borgere, at de fik den her hjælp, på trods af at vi vidste, at det var et relativt lille antal borgere, det handlede om. Det er faktisk noget, vi ved noget om; dem kan man meget nemt tælle. Men alligevel insisterede man på, at det var et trecifret millionbeløb, der skulle til, hvis vi skulle give det til hele borgergruppen uden aldersbegrænsning. Derfor indvilligede vi med armen på ryggen i at indgå en aftale om, at der lå en aldersgrænse med en dispensationsmulighed, som også var noget arbitrær i sin formulering. For der stod, at man kunne få en dispensation, hvis en læge vurderede, at det unge menneske ville dø inden for et par år. Det er en ret vild formulering i et lovforslag.

Heldigvis havde gode kræfter ret i, at der var penge nok. Med de 60 mio. kr., vi fandt på det tidspunkt, var der faktisk penge nok til at udvide til hele den her borgergruppe. Jeg synes, det er rigtig dejligt, at man har den erkendelse. Men jeg må også sige, at jeg er ærgerlig i min grundvold over, at vi først står her i 2023 og kan lave den konstatering. Den konstatering kunne vi have lavet under forhandlingerne. Jeg overvejer, om der ikke er noget helt galt med beregningerne; dem har vi flere gange haft nogle armlægninger omkring. Særlig når vi gerne vil forbedre tingene for mennesker med handicap, støder vi ind i de her beregninger med trecifrede millionbeløb, som lukker døren for, at vi kan løfte området og skabe de forbedringer, der reelt set er behov for.

Så med de ord vil jeg hermed forberede ministeren på, at der muligvis kan komme nogle spørgsmål, når ministeren træder herop. Det håber jeg at ministeren måske også vil kommentere på. Jeg synes, at det vigtigt, at vi også bruger det som en værdifuld læring. Og jeg vil selvfølgelig glæde mig over, at vi i dag kan udvide kredsen til alle de her borgere; det synes jeg er det mindste, vi kan gøre. Men forhåbentlig bliver vi klogere og bedre til at rykke hurtigere på tingene, når der reelt set er et politisk flertal og vi har fundet pengene til det. Så lad os da se at komme ud over rampen og få hjælpen ud til de mennesker, det handler om, og som virkelig har brug for det, for i mellemtiden er der nogle mennesker med omfattende handicaps og deres familier, der har stået i nogle rigtig svære situationer.

Vi støtter selvfølgelig op om forslaget. Og så skal jeg hilse fra Radikale Venstre, som også bakker op.

Kl. 16:49

Tredje næstformand (Karsten Hønge):

Der er ingen korte bemærkninger. Tak til fru Charlotte Broman Mølbæk, SF. Næste ordfører fru Charlotte Munch, Danmarksdemokraterne.

Kl. 16:49

(Ordfører)

Charlotte Munch (DD):

Jeg har endnu en gang fået æren af at være vikar for fru Marlene Harpsøe. Med forslaget fjerner man aldersgrænsen for borgere med et svært handicap, som har ret til natovervågning. Det har tidligere været gældende for unge i alderen 18-23 år med en dispensationsadgang til og med det fyldte 25. år ved livstruende sygdom. Det betyder med andre ord nu, at alle borgere uanset alder, der har en hjælperordning efter servicelovens § 95, stk. 3, og som har behov for natovervågning, får ret til dette, når lovforslaget er vedtaget. Kommunerne skal dermed fremadrettet udbetale kontant tilskud til ansættelse af hjælpere til at yde overvågning og støtte om natten til alle borgere, hvis betingelserne i serviceloven i øvrigt er opfyldt.

Samtidig foreslås det at ændre begrænsningen for, hvem der må ansættes som hjælpere til at udføre overvågnings- og støtteopgaven, fra at den unges forældre ikke må ansættes, til at borgerens nærtstående, som helt eller delvis passer den pågældende, heller ikke må ansættes. Formålet er at sikre, at borgerens nærtstående eller forældre aflastes. Det er rigtig hårdt at være pårørende. Mange forældre, samlevende og pårørende løfter en kæmpe opgave og har behov for hjælp til øget overvågning i nattetimerne, når de helt eller delvis passer deres pårørende i dagtimerne. Derfor er det fornuftigt, at de ikke kan ansættes til at varetage opgaven i nattetimerne, og at de dermed får mulighed for at hvile og blive aflastet.

Vi i Danmarksdemokraterne stemmer for forslaget, fordi det giver flere borgere mulighed for at få hjælp og støtte i nattetimerne, når der er behov for det.

Kl. 16:51

Tredje næstformand (Karsten Hønge):

Der er ingen korte bemærkninger. Tak til fru Charlotte Munch, Danmarksdemokraterne. Jeg ser nu De Konservatives ordfører, fru Brigitte Klintskov Jerkel, komme.

Kl. 16:51

(Ordfører)

Brigitte Klintskov Jerkel (KF):

Det Konservative Folkeparti er ikke med i den her aftale, som den tidligere regering lavede med støttepartierne. Men selv om vi ikke er med i aftalen, mener vi, at det er vigtigt at sikre, at unge med svære handicap og livstruende sygdomme kan få den hjælp, som de ønsker, og at de kan ansætte en hjælper til at yde overvågning og støtte om natten, sådan at de har mulighed for at blive hjemme frem for at skulle på et botilbud, hvis det er det, som de ønsker. Så på den baggrund støtter Det Konservative Folkeparti lovforslaget.

Kl. 16:52

Tredje næstformand (Karsten Hønge):

Der er ingen korte bemærkninger. Tak til fru Brigitte Klintskov Jerkel, Det Konservative Folkeparti. Og så er turen kommet til Enhedslistens ordfører, hr. Peder Hvelplund.

Kl. 16:52

(Ordfører)

Peder Hvelplund (EL):

Tak for det, formand. Nu er det jo sjældent, at jeg frivilligt viger pladsen for en konservativ, men mandaternes logik kan vi ikke undsige os, og i det her tilfælde synes jeg det var helt rimeligt.

Enhedslisten kommer naturligvis også til at bakke op omkring det her forslag, som er en udvidelse af rettighederne for unge med svært handicap. Det er en del af en finanslovsaftale, som vi sammen med SF, Alternativet og Radikale Venstre indgik med den tidligere regering, og det er jo lykkeligvis en af de aftaler, vi indgik, som har fået lov til at overleve regeringsskiftet. Det er jeg selvfølgelig glad for – jeg havde gerne set, at der var flere aftaler, der havde overlevet det skifte, men det her er trods alt en af dem, vi så kan gennemføre.

Jeg vil godt i lighed med fru Charlotte Broman Mølbæk fra SF påpege, at det altså har været et temmelig besynderligt forløb, for der var jo enighed om, at præcis den her overvågning af unge mennesker med svært handicap var en ordning, der skulle udvides, fordi der jo ikke er nogen, der mirakuløst bliver raske, fordi de bliver 24 eller 25 eller 26 år. Derfor var det en klar intention, at det var det, man ønskede med aftalen, men der var en lang proces – jeg husker tydeligt, at vores tidligere handicapordfører hr. Jakob Sølvhøj berettede om, hvordan der var store udfordringer med at finde ud af, hvad det her egentlig ville koste. Og det var vidt forskellige beløb, vi fik. Fra ministeriet var det ét tal, når man spurgte KL, var det et helt andet tal, og når man spurgte handicaporganisationer, var det et helt tredje tal. Og det var jo i virkeligheden med til at spænde ben for, at vi fik det her implementeret – fordi der var så stor uenighed om, hvad det her egentlig kom til at koste, selv om der var fuldstændig enighed om, at det her var noget, vi skulle gennemføre.

Derfor er jeg selvfølgelig også glad for, at vi her i dag kan pege på at vedtage det, så vi kan få fjernet den aldersgrænse, der er, og som jo var fuldstændig arbitrær, men som udelukkende var sat ud fra en økonomisk betragtning. Det understreger netop det nogle gange ret absurde i den model, vi har, hvor der kan være forskellige økonomiske interesser, der gør, at vurderingerne af, hvad det kommer til at koste, kan være vidt forskellige, alt efter om det er ministeriet, der laver beregningerne, eller om det er KL, eller om det er de mennesker, der reelt er berørt af det.

Men ikke desto mindre er det i hvert fald positivt, at vi i dag kan pege på at vedtage det her lovforslag, og der er ikke nogen tvivl om, at det her bliver en lettelse for mange af de borgere, der har et svært handicap, som har et klart behov for det her – også fordi det i mange tilfælde kan afværge, at det er unge mennesker, der i stedet for skal flytte på en institution, og hvor det her netop kan bruges som en hjælpende hånd til at sikre tilværelsen, både for unge med et svært handicap, men også for deres familier og pårørende. Så Enhedslisten støtter forslaget.

Kl. 16:55

Tredje næstformand (Karsten Hønge):

Der er ingen korte bemærkninger. Tak til hr. Peder Hvelplund, Enhedslisten. Og inden vi går videre til næste ordfører, vil jeg bare lige gøre opmærksom på, at drikkevarer ikke er tilladt i Folketingssalen. Man kan stille sin tørst udenfor eller ved de fontæner, der er heroppe.

Næste ordfører er fru Mette Thiesen, Dansk Folkeparti.

Kl. 16:56

(Ordfører)

Mette Thiesen (DF):

Tak. Det her er jo endnu et rigtig godt forslag i forhold til det, man kalder en BPA-ordning, og jeg vil egentlig ikke gå så meget i dybden, for det er heroppe fra talerstolen rigtig, rigtig fint ridset op, hvad det her går ud på.

Jeg kan sådan set støtte noget af kritikken, der er kommet fra Socialistisk Folkeparti, men det her er et godt forslag. Det er et forslag, hvor man netop giver bedre rammer og bedre muligheder, i forhold til at man ikke hele tiden skeler til alder, men skeler til den form for hjælp, som der er behov for. Det er sådan en ting, jeg altid har undret mig lidt over på handicapområdet, altså hvorfor man ikke i stedet for at kigge på alder kiggede på, hvad det egentlig var for et menneske, man havde foran sig, og hvilken form for hjælpebehov, vedkommende egentlig havde.

Så lige på det område har vi lidt lang vej igen i forhold til gældende lovgivning, men det her er et rigtig fint skridt på vejen, og i Dansk Folkeparti støtter vi det selvfølgelig også. Og jeg skal igen hilse fra Liberal Alliance og sige, at de også støtter forslaget.

Kl. 16:57

Tredje næstformand (Karsten Hønge):

Der er ingen korte bemærkninger. Tak til fru Mette Thiesen, Dansk Folkeparti. Næste ordfører er hr. Torsten Gejl, Alternativet.

Kl. 16:57

(Ordfører)

Torsten Gejl (ALT):

Tak, formand. Alternativet støtter selvfølgelig også forslaget her om at ophæve aldersgrænsen for, om man kan få støtte til hjælp til at passe pårørende om natten. Det her er en del af en lang proces. Som SF's ordfører også sagde, blev det indført i 2019. Før det havde vi haft rigtig mange samråd og en lang proces, hvor folk, der havde pårørende, som risikerede at dø om natten, havde været inde i Folketinget og fortælle om deres vilkår. Det lykkedes som sagt der at få afsat et stort millionbeløb til støtte til natovervågning med en aldersgrænse på, jeg tror det var 22 år.

Det er jo klart, at det er uhørt vigtigt for mennesker, som er presset af, at de har pårørende, der risikerer at få et epileptisk anfald eller at sluge deres tunge om natten, at der er styr på det, så de ikke ligger og dør. Derfor var vi også utrolig glade for at være med til at få det her vedtaget. Det er jo også på tide at få den aldersgrænse helt væk, og det er vi selvfølgelig også glade for at være med til.

Der er et par småting, vi tænker på. Så vidt jeg kan se, spørger Ankestyrelsen i høringssvarene til, hvorfor det ikke er de pårørende, der kan være nattevagter. Som jeg forstår det, kan man det faktisk ikke, men som jeg forstår det, man kan godt være – ret mig, hvis jeg tager fejl – vagt og hjælper som pårørende, hvis det er om dagen og aftenen, men man kan ikke være det om natten. Det kunne man jo godt lave om. Jeg ved ikke, hvorfor det er sådan.

Jeg kan også se, at der er, så vidt jeg forstår, en indfasningsperiode. Altså, nu er det her kompliceret stof. Jeg har prøvet at sætte mig ind i det. Det kan godt være, at jeg tager fejl af noget af det, men så vidt jeg kan se, er der en lang, lang implementeringsfase, hvor det i løbet af 20 år kommer op på den samlede støtte på 17 mio. kr. Det handler, så vidt jeg kan se, kun om et par millioner her i det første år. Der har jeg det sådan, hvis jeg har tydet det rigtigt: Hvorfor dog vente så længe?

Det sidste, jeg vil sige, er, at der jo er angivet nogle ting, der gør, at man får ret til den her støtte, altså får natovervågning på. Det er f.eks., hvis ens søster, barn eller mand risikerer at få et epileptisk anfald eller sluge sin tunge eller der er andre livstruende ting. Jeg synes, at man kan overveje at tilføje en ting, og det er det med, om de kan finde på at stå op, altså om folk, der ikke kan tage vare på sig selv, finder på at stå op. Jeg hørte i dag om et eksempel på en, hvis mand var stået ud af sengen, hvorefter man så fandt ham langt ude i trafikken midt om natten. Det er altså lige så farligt at stå ud af sin seng og ikke vide, hvad man gør, og drøne midt ud på en hovedgade, som det er at få et epileptisk anfald. Så jeg kunne godt forestille mig, at vi stillede et ændringsforslag mere for at prøve at få indkredset, om man ikke kan få det med. Men vi støtter selvfølgelig forslaget. Tak.

Kl. 17:00

Tredje næstformand (Karsten Hønge):

Der er ingen korte bemærkninger. Tak til hr. Torsten Gejl, Alternativet. Næste ordfører er hr. Kim Edberg Andersen, Nye Borgerlige.

Kl. 17:00

(Ordfører)

Kim Edberg Andersen (NB):

Nogle gange er livet nemt som folketingspolitiker, især i Nye Borgerlige. For vi støtter altid gode forslag. Så naturligvis støtter vi det her forslag. Det eneste, der er en skam, er, at det her forslag ikke allerede gik igennem i sidste folketingssamling. Det er selvfølgelig uheldigt. Det er simpelt hen et godt forslag.

Der er tale om nogle af de svageste borgere, vi har, og nogle familier, der er under et rigtig stort pres, fordi de rent faktisk har nogle problemstillinger. De skal naturligvis kunne sove om natten, så de kan være kærlige forældre om dagen. Nye Borgerlige støtter forslaget.

Kl. 17:01

Tredje næstformand (Karsten Hønge):

Der er ingen korte bemærkninger. Tak til hr. Kim Edberg Andersen, Nye Borgerlige. Så er turen kommet til social- og boligministeren.

Kl. 17:01

Social- og boligministeren (Pernille Rosenkrantz-Theil):

Tak for modtagelsen af det her forslag. Jeg vil sige, at de spørgsmål, der er rejst, er helt relevante. Det er det her med, hvad der er baggrunden for, at det bud på økonomien, der lå, er væsentlig anderledes end det, der så ligger her. Sådan som jeg forstår det på ministeriet, er det simpelt hen, fordi der, sådan som det jo er, når man indfører nye ordninger, har været forskellige gæt på, hvor mange der er i målgruppen. Det har der, som jeg forstår det, været lavet en undersøgelse af i Kommunernes Landsforening, hvor man har forsøgt at kvalificere det gæt. Det er selvfølgelig svært, når man står med noget, man ikke tidligere har stået med, at skulle komme med en eller anden vurdering af det.

Så fordi det er nyt, vil udfaldsrummet nok ofte være lidt større, hvad angår skønnet, end hvis der er tale om noget, vi kender. Lad os eksempelvis sige, at den velfærdsforbedring, vi lavede, bestod i at skrue ned for antallet af elever i klassen i de mindste klasser, sådan som vi tidligere har gjort i fællesskab. Der har man et ret præcist billede, fordi man tidligere har opgjort og altid har opgjort antallet af elever pr. klasse i den danske folkeskole. Så kan man ret let komme med et sjus for, hvad det vil koste, hvis man lovgivningsmæssigt sætter antallet ned, hvorimod man her, fordi man indfører noget, der er helt nyt, og som man ikke har data på, kan komme med et mere eller mindre kvalificeret gæt. Det er det, som jeg hører som en forklaring på, at tallene har ligget så langt fra hinanden.

Så er der selvfølgelig altid en forhandlingssituation. Det skal man også huske på. Altså, det bliver tilkendegivet her, at det ofte vil være sådan, at nogle siger, at det er dyrere, særlig når det går i den retning, at man udvider. Ja, det har også været min oplevelse, og typisk er det jo, fordi der efterfølgende er et forhandlingsforløb, og der vil den ene part i den forhandling have en interesse i, at det tal er meget højt, og den anden vil have en interesse i, at det er meget lavt – tjabumbum – og så foregår der en eller anden forhandling om det, og så finder man frem til en eller anden mellemvariant.

Det er bare for sige, at lige præcis fordi der er tale om noget nyt her, så tror jeg sådan set, at det giver meget god mening, at det var et af de steder, det stak lidt mere af i skønnet end ellers. Det har jo så heldigvis stillet os i den lykkelige situation, at det er muligt for os at fjerne den aldersbegrænsning, der har været. Det er på den måde en ret glædelig dag, i og med at det er lykkedes os at udvide den ordning, som blev indført i 2020, sådan at det ikke kun af dem fra 18-23 år, i nogle tilfælde op til 25 år, den gælder for, men så vi simpelt hen siger, at nu fjerner vi aldersbegrænsningen, så ordningen kan gælde alle.

Så spørger hr. Torsten Gejl til, hvordan det kan være, at der er den begrænsning med hensyn til pårørende. Det har jeg selv været inde over frem og tilbage i forbindelse med forberedelsen, og det ene hensyn er straight forward, at det koster flere penge, hvis vi skal have den gruppe med. Det synes jeg så måske er den mindste del af det. Det andet er den mere principielle overvejelse om, hvordan man på den bedst tænkelige måde får lavet en beskyttelse af pårørende, der i forvejen bliver trukket ret store veksler på i mange sammenhænge, og undgår, at man kan risikere, at der bliver lagt pres på dem, for at de skal stå for en opgave.

Det er altså de to hensyn, så at sige, det handler om. Det vil sige, at selv om man kunne have til sinds at fjerne den – og det skal ikke være nogen hemmelighed, at jeg har været inde på, om vi skulle fjerne den, for folk må jo være de nærmeste til selv at vurdere det; det har egentlig været mit take på det – så er der altså også noget ekstra økonomi i det, og de to ting lagt sammen gør, at vi har valgt at sætte grænsen her. Men jeg vil gerne tilkendegive, at jeg da synes, at vi skal følge det, for jeg har fået en borgerhenvendelse om det, og jeg synes egentlig, det er lidt mærkeligt, at vi skal være rigide omkring det. Omvendt kan jeg også bare se for mig, at der vil være nogle, der kan blive udsat for et gevaldigt pres. Det vil sige, at der kan være et beskyttelseshensyn til nogle.

Så er der spørgsmålet om, hvorfor det tager så lang tid, før det er fuldt indfaset og man kommer op på det fulde beløb. Det vil jeg gerne oversende en teknisk beskrivelse af, sådan at man kan se, hvorfor det i år et koster det her og så fremdeles. Men den kan jeg sende over efterfølgende i forbindelse med udvalgsarbejdet. Tak for ordet.

Kl. 17:06

Tredje næstformand (Karsten Hønge):

Den første korte bemærkning er til hr. Torsten Gejl, Alternativet.

Kl. 17:06

Torsten Gejl (ALT):

Tak for tankerne om måske at gøre det muligt, at pårørende også kan hjælpe om natten. Vi kigger på det, vi har det i baghovedet og følger det, som jeg forstod det. Økonomisk set kunne man jo godt gøre det sådan, at de pårørende, som måske har en dagsvagt eller en aftenvagt – der er også forskel på, hvor meget de kan klare – ville kunne bytte en dagsvagt, hvis jeg må kalde det det, til en nattevagt. Så det kan måske godt give mening økonomisk set, hvis man gør det smart.

Med hensyn til det her med indfasningen har jeg hørt argumentet, at det er, fordi der ikke er nok til at tage de her vagter, men så vidt jeg har forstået, kunne vi faktisk starte det i morgen eller i overmorgen eller næste år i fuld skala. Det sidste, jeg lige vil høre ministeren om, er det her med årsagerne. Der er jo den her ting med, at der er nogle, der virkelig ikke kan tage vare på sig selv, nogle, der er lige så alvorligt syge eller handicappede, som står op. Burde man ikke inkludere dem, så de ikke myldrer ud i trafikken og bliver dræbt?

Kl. 17:07

Tredje næstformand (Karsten Hønge):

Ministeren.

Kl. 17:07

Social- og boligministeren (Pernille Rosenkrantz-Theil):

Det er i hvert fald ikke nogen god idé, at folk myldrer ud i trafikken og bliver dræbt. Jeg er ikke stødt på det konkret, så jeg vil egentlig gerne have det oversendt, sådan at vi i forbindelse med udvalgsarbejdet også lige kan gå ind i det. Det lyder meget dramatisk, når ordføreren siger det på den måde. Selvfølgelig er det en problematik, hvis det er sådan, at der er nogle, der faktisk bevæger sig rundt i trafikken og der ikke er nogen til at holde øje med dem, men det vil jeg egentlig gerne lige have oversendt.

Når jeg så gerne vil oversende det her svar på, hvorfor indfasningen er så lang, så er det, fordi det umiddelbare svar på det spørgsmål er noget ganske andet end det, ordføreren siger. Jeg nåede lige over at spørge embedsværket, og der er lidt usikkerhed om det helt konkret tekniske, og derfor vil jeg helst ikke stå her og sige noget vrøvl. Så hvis jeg må vende tilbage til den del. Det var en lidt anden forklaring, jeg fik på det med indfasningen, så jeg tror ikke, at man nødvendigvis kan tage det med køen for gode varer, men det vender jeg tilbage til.

Så vil jeg sige, at der jo ikke er noget tilsagn fra min side om at ville ændre på det her med, om pårørende kan tage en nattevagt. Jeg er simpelt hen bekymret for, hvad det vil betyde at fjerne de værnsregler fra nogle, der så kan føle sig under pres, særlig i den her tid, hvor vi mangler hænder på arbejdsmarkedet, og for, at man så ligesom siger: Det bliver så de pårørende, der skal stå for det, for vi kan ikke finde folk. Det er jeg ikke sikker på er så hensigtsmæssigt, hverken for de pårørende eller borgere med handicap, men som sagt vil jeg gerne følge det, for der kan godt være nogle situationer, hvor det er meningsfuldt.

Kl. 17:08

Tredje næstformand (Karsten Hønge):

Den næste korte bemærkning er til fru Charlotte Broman Mølbæk, SF.

Kl. 17:08

Charlotte Broman Mølbæk (SF):

Tak for det. Først tak og ros til ministeren for, at det nu bliver fremsat og det bliver vedtaget. Det er det vigtigste, hvad det her angår.

Men der er også noget i ministerens svar, der foruroliger mig vældig meget, for det her handler tit om nogle ret syge borgere med nogle meget omfattende handicaps. Så hvis de bliver fanget i, at den ene vil betale for lidt og den anden vil betale for meget, tror jeg, vi fuldstændig har misset, hvad vores opgave var. Det handler jo om, og det må KL såvel som Folketinget have den nøjagtig samme interesse i netop at sikre, at de her borgere får den rigtige hjælp, som der er behov for, og at man ikke engang i de beregninger – det var det helt arbitrære i det her – kommer til at regne ind, hvad det så er, kommunerne kommer til at spare, når de ikke skal sende de her unge voksne af sted på botilbud, for det var alternativet. Enten skulle forældrene holde sig vågne hele natten og om dagen, eller også skulle de sende dem på botilbud. Så der er også penge at spare, og det er der, vi altid møder begrænsninger på handicapområdet. Der findes masser af nye tiltag rundtomkring på de forskellige områder. Lad os prøve at huske, at når vi også snakker handicapområdet, er det en investering.

Kl. 17:10

Tredje næstformand (Karsten Hønge):

Tak. Ministeren får nu mulighed for at svare.

Kl. 17:10

Social- og boligministeren (Pernille Rosenkrantz-Theil):

Jeg er helt enig både i, at det er en investering, og at vi sjældent tæller de kæmpe besparelser med, der er, hvis man får lov til at ændre livsbane tidligt. Alle de ting er jeg enig i. Jeg tror nu altså også, at vi alle sammen har en interesse i, at pengene passer, og det kan det godt være lidt svært at sjusse sig frem til. Så når alle de her ting er sagt, overrasker det mig ikke, at det er nemmere at ramme et præcist tal, når vi taler klassekvotient på folkeskoleområdet, end det er på handicapområdet, hvor der ikke er nogen data. Jeg kan jo så undre mig lidt over, at området i så mange år har været præget af så lidt systematik. Jeg synes jo faktisk, at man har fortjent, at man har samme systematik og samme vidensniveau, når vi taler om borgere med handicap, som man har bygget op hen over mange, mange år på eksempelvis skoleområdet.

Så på den måde fletter problemstillingerne sig ind i hinanden, men jeg er meget enig i den problemstilling, at på socialområdet, herunder på handicapområdet, er der simpelt hen nogle udfordringer med, at vidensniveauet har en karakter, der gør, at det er utrolig svært at løfte, hvad det ene koster, og hvad det andet koster, og hvad der spares på det ene, og hvad spares der på det andet.

Kl. 17:11

Tredje næstformand (Karsten Hønge):

Spørgeren.

Kl. 17:11

Charlotte Broman Mølbæk (SF):

Det, der var fakta i den her sag, var, at det, vi sammen med handicaporganisationen kom med, faktisk var ret præcise tal på det, det rent faktisk blev, og hvor man kan sige, at det, der var modbuddet, var et trecifret millionbeløb, som jo står i kæmpestor kontrast til det. Det siger bare noget om, at der er en megastor skævhed, og min appel i det her i dag er: Lad os lige prøve at blive bedre til det her. Lad os prøve at lære af det her. Lad os lige prøve at stramme op. Så vi netop kan blive ved med at sikre, at mennesker med handicap kan få nogle af de forandringer, der er behov for, for at vi kan sikre den hjælp, som vi går rundt og lover hele tiden.

Kl. 17:11

Tredje næstformand (Karsten Hønge):

Ministeren.

Kl. 17:11

Social- og boligministeren (Pernille Rosenkrantz-Theil):

Jeg er sådan set ikke uenig i det fundamentale: at det er en rigtig god idé, at vi har præcise tal, og at det også er rigtigt, at der blev ramt ved siden af her, og også at der faktisk er blevet ramt så meget ved siden af, at vi nu kan fjerne en aldersbegrænsning, der har ligget på 23 år og i få tilfælde på 25 år, helt. Det er ret voldsomt ramt ved siden af.

Hvis jeg sådan skal forsøge at give en måske ordentlig forklaring på, hvad det er, det sker med det her, så tror jeg, det handler om, at der simpelt hen ikke er nogen data, og det er i sig selv en skandale. Det er bare en anden slags skandale, end at nogen forsøger at puste noget op. Jeg tror faktisk, at det er det, der er tilfældet her. Og selvfølgelig skal vi bruge vores statsapparat på at regne tingene ordentligt igennem.

Kl. 17:12

Tredje næstformand (Karsten Hønge):

Næste korte bemærkning er til hr. Peder Hvelplund, Enhedslisten.

Kl. 17:12

Peder Hvelplund (EL):

Tak for det, og tak til ministeren for talen. Det er egentlig bare for at følge op på det spørgsmål, som fru Charlotte Broman Mølbæk rejser, for jeg synes, at i det her tilfælde er det ret relevant. For ministeren har jo ret i, at det kan være svært, når det er et område, man ikke kender, og det er jo også rigtigt, at der vil være en forhandling mellem KL og regeringen, fordi der efterfølgende skal dut'es, og derfor er der jo heller ikke nogen, der har en interesse i at underbetale kommunerne for en opgave, vi bestiller hos dem. Men ikke desto mindre viser det her, at vi står med en problemstilling, for dem, der bliver taget som gidsler i spillet, er jo borgerne; det er jo de unge handicappede, som ikke har kunnet få overvågning. Og så kan vi jo have et slagsmål om, hvem det så er, der er gidseltageren – er det kommunerne, eller er det regeringen?

Men er ministeren ikke enig i, at der da ligger en udfordring her? For det er jo rigtigt, at det bud, der kom fra handicaporganisationerne, sådan set var rimelig præcist. Men det var et spørgsmål om, at der gik et gidselstagningsspil i gang mellem kommunerne og regeringen, i forhold til hvad der skulle dut'es for.

Kl. 17:13

Tredje næstformand (Karsten Hønge):

Ministeren.

Kl. 17:13

Social- og boligministeren (Pernille Rosenkrantz-Theil):

De bliver jo kun taget som gidsler, så længe man ikke er villig til at sætte det store beløb af. Jeg var jo ikke minister på det her område, da de her forhandlinger foregik, men jeg har ikke hørt om, at der skulle være blevet stillet et krav om et trecifret millionbeløb. Det ville jo have dækket den regning. Så havde ingen været gidsler, og så var der kommet et tilbageløb efterfølgende. På den måde er alle parter i forhandlingssituationen jo et sted, hvor man også lader nogle forhandlinger trille derudad, og det vil jeg da gå ud fra, hvis jeg kender de parlamentariske stænger  herinde rigtigt, at man også har bidraget til fra både SF's og Enhedslistens side, som jo var støttepartier på det tidspunkt, hvor de her forhandlinger foregik. Men det er et gæt, for jeg var som bekendt ikke minister på det tidspunkt.

Kl. 17:14

Tredje næstformand (Karsten Hønge):

Så er det spørgeren.

Kl. 17:14

Peder Hvelplund (EL):

Jeg tror bare, at udfordringen i det her tilfælde jo har været, at der præcis gik det der økonomiske abekastningsspil i gang mellem regeringen og kommunerne, i forhold til hvor stor den regning, der skulle løftes, var, og det betød, at det reelt set var borgerne, der kom til at stå tilbage som taberne i det spil. For de kunne reelt set have fået den her hjælp langt tidligere, hvis man havde lyttet til de bud, der var på, hvad det her ville koste. Så det er egentlig ikke så meget for at pege fingre i forhold til det. Det er mere for at sige, at vi efter min opfattelse har en generel udfordring her, for vi kan komme til at stå i en tilsvarende situation, og der er det bare utilfredsstillende, hvis vi skal vente i 3-4-5 år, før vi kan komme igennem med noget, som reelt kan give en hjælp, fordi der bliver en bekymring i forhold til finansieringen.

Kl. 17:15

Tredje næstformand (Karsten Hønge):

Ministeren.

Kl. 17:15

Social- og boligministeren (Pernille Rosenkrantz-Theil):

Men man kunne jo have valgt at stille det som et krav i finanslovsforhandlingerne fra Enhedslistens og SF's side. Så havde der jo ikke været det problem. Hvis man fra statens side havde taget den trecifrede millionregning op og sagt, at det tager vi så for pålydende, indtil vi ved bedre, og så kan det være, at der kommer et tilbageløb, så havde der jo ikke været et problem. Så det er bare for sige, at sådan nogle forhandlinger triller derudad på den måde, de gør. Jeg synes, at det, der er den store katastrofe på socialområdet – det har jeg sagt rigtig mange gange, og det er jo noget af det, vi gerne vil med specialeplanlægningen og andet – er den totale mangel på systematik, altså det, at der findes så lidt data, og at vi har så lille et grundlag at stå på. Og der vil jeg jo gerne medgive, at det vil det betyde, at der er nogle ting, vi kan gøre anderledes, hvis det er sådan, at vi har solid data at stå på. Det her er jo så et eksempel på noget af det, der går galt, når man ikke har en systematik. Men der kunne man nævne rigtig mange andre eksempler fra handicapområdet på, at vores data simpelt hen er for ringe.

Kl. 17:16

Tredje næstformand (Karsten Hønge):

Der er ikke flere korte bemærkninger. Tak til social og boligministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Socialudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

15) Forhandling om redegørelse nr. R 2:

Ministeren for nordisk samarbejdes redegørelse om det nordiske samarbejde.

(Anmeldelse 08.02.2023. Redegørelse givet 08.02.2023. Meddelelse om forhandling 08.02.2023).

Kl. 17:16

Forhandling

Tredje næstformand (Karsten Hønge):

Vi skal nu i gang med en redegørelsesdebat, og det indebærer, at ordførerne skal rykke frem på de forreste rækker og logge sig ind, så vi holder lige en kort pause, indtil ordførerne er på plads.

Forhandlingerne er åbnet. Den første ordfører er fru Annette Lind, Socialdemokratiet.

Kl. 17:20

(Ordfører)

Annette Lind (S):

Tak for det, formand. I dag har vi redegørelsesdebat om det nordiske samarbejde. Jeg har været i Folketinget i knap 12 år, og jeg tror, jeg har været ordfører i redegørelsesdebatten om det nordiske samarbejde i alle årene. Så det er ikke første gang for mit vedkommende, og jeg er rigtig glad for, at der også er kommet nye i lejren.

Jeg er glad for, at vi får muligheden for at have sådan en redegørelsesdebat, for det er nemlig vigtigt, at vi diskuterer samarbejdet i Norden, og det er vigtigt, at vi står sammen i Norden, taler sammen i Norden og agerer sammen i Norden. Det nordiske samarbejde er meget centralt, og det er noget, vi alle kan drage fordel af. I Socialdemokratiet ønsker vi at opprioritere det nordiske samarbejde, og jeg tror godt, man kan sige, at Norden faktisk er blevet det nye sort.

Jeg glæder mig også over, at man i regeringen prioriterer det nordiske samarbejde, for vi kan mere, når vi står sammen. Og vi står sammen om håndtere udfordringerne i en tid med krig i Europa. For verden er jo i opbrud – det tror jeg ikke jeg behøver at minde nogen herinde om – og der er igen krig på europæisk jord. Løsningen på de kriser, vi befinder os i, er bl.a., at vi har et stærkt Norden, som tør gå forrest for de værdier, vores samfund bygger på, nemlig lighed, menneskerettigheder, sikkerhed og tryghed.

Jeg har været udenrigsordfører i mange år, og når man kommer ud i verden, kan man faktisk se, at de nordiske værdier måske ikke har helt så stor en vægt, som vi gerne vil have det, for demokratiet er faktisk under pres rigtig mange steder. Det er sådan, at man i Frankrig lige nu diskuterer en hel masse, og man spørger befolkningen, om de synes, at demokrati er den bedste styreform, og det er faktisk lidt skræmmende. I mange andre europæiske lande er de meget højreekstremistiske i den måde, de har indrettet deres demokratiske arbejde på. Der kan nævnes mange andre steder. Vi har f.eks. fået at vide, at russiske medier i Afrika får lov til at give en gratis kanal til en tv-pakke, når afrikanerne køber tv-pakker. Alt det gør, at vores demokrati også kan være en lille smule under pres, og derfor er de nordiske værdier vigtigere end nogen sinde.

I Norden har vi stærkt forbundne rødder, og vores samfund ligner hinanden rigtig meget. Vi kan bl.a. takke velfærdssamfundet for den lighed og tryghed, som vi alle sammen nyder så godt af.

Jeg har læst redegørelsen her, og der er rigtig mange ting, som vi arbejder med, som jeg synes er værd at trække frem. Men først og fremmest vil jeg gerne trække nogle af de ting frem, der måske ikke helt står i den. Jeg arbejder også i Grænsehindringsrådet, og der står ikke så meget om grænsehindringer eller det at bevæge sig frit i Norden uden nogen form for hindringer. Jeg synes, det er værd at nævne, at vi her for nylig ophævede den permanente paskontrol mellem Danmark og Sverige. Det er jo mange, mange tusinder, som hver dag pendler mellem Danmark og Sverige, og det har stor betydning for de pendlere, at vi ikke længere skal vise pas. Det var den forkerte retning at gå, men i en tid, hvor vi havde en pandemi, var det måske nødvendigt. Men det er rigtig, rigtig godt, at vi nu i dag ikke længere skal have paskontrol, når vi tager til Sverige.

For fri bevægelighed er jo noget af det, som er kernen i det danske samfund. Samtidig er man i gang med at diskutere Øresundsaftalen. Under pandemien fandt man ud af, det ikke var så nemt at have hjemmearbejdspladser, sådan som man har fået for vane at have rigtig mange steder i Europa og i særdeleshed også i Norden. Derfor har jeg store forventninger til, at ministrene – det er her skatteministeren – får nogle løsninger ud af det, sådan at det bliver lettere for de, der pendler mellem Danmark og Sverige eller har hjemmearbejdsplads, og at det bliver til fordel for helt almindelige mennesker, for grænsehindringer er jo en gene for helt almindelige mennesker, og det er netop det, vi i både Nordisk Råd, grænsehindringsgruppen og Grænsehindringsrådet skal arbejde for at gøre noget ved.

Så bliver jeg også nødt til at nævne ministerrådet for transport. Det er jo sådan, at vi i mange, mange år har arbejdet for, at vi skal have et ministerråd for transport. Det er heldigvis ikke vores danske ministre – sådan tur efter tur – der har sagt nej til det. Når jeg siger tur efter tur, er det, fordi vi jo i mange år har bedt om at få det her. Egentlig synes jeg også, at de, der har sagt nej til det i Sverige og Finland især, altså ministrene og dem, der har deltaget i det politiske arbejde, mange gange har haft en rigtig positiv indstilling til det, lige indtil de blev ministre – så får de at vide af nogle embedsmænd, at det måske ikke er helt så god en idé. Men det, der er vigtigt for os, er jo, at når vi vil have den mest integrerede og mest holdbare region, så bliver vi nødt til have en hel plan for, hvordan det nordiske transportarbejde skal se ud. Derfor betyder det jo noget, hvis vi får nogle flaskehalse, så hvis det er sådan, at man, når man tager fra Norden og ned til Tyskland, kan risikere at skulle igennem nogle flaskehalse på vejen derned, så er det noget, vi bliver nødt til at have en fælles strategi for at håndtere. Så vi arbejder i Danmark videre for, at vi får et ministerråd for transport. I Danmark siger vi jo, at ingen er over eller ved siden af Folketinget, men det gælder måske ikke helt i den her sammenhæng, fordi de nordiske ministre i nogle lande – ikke i Danmark – siger: Nej tak, det har vi ikke lyst til.

Kl. 17:26

Så bliver jeg nødt til også at nævne noget. For jeg var udenrigsordfører, da det blev ratificeret, at vi optog Sverige og Finland i NATO. Jeg ved godt, at vi om lidt også skal have en redegørelsesdebat omkring forsvaret, men det er så vigtigt, at vi også får snakket om det i den her sammenhæng, fordi det har så stor betydning for hele vores samarbejde, i forhold til om vi også bliver en fælles nation omkring NATO. Finland er jo blevet optaget. Desværre hænger Sverige en lille smule bagefter. Jeg tror ikke, vi snakker om, om de kommer med, men jeg tror, vi snakker om, hvornår det bliver – forhåbentlig snart. Men i den forbindelse vil jeg også sige, at vi jo stadig væk skal have et samarbejde om forsvaret på andre områder, og der mener jeg igennem NORDEFCO og Hagasamarbejdet, som er det civile samarbejde.

Så har jeg også bemærket, at vi har fået lavet et budgetkompromis. Jeg sidder selv i budgetgruppen. Det er rigtig positivt, at vi nu har fået lavet et forlig igen. Da jeg selv var vicepræsident og Bertel Haarder var præsident, indledte vi de første forhandlinger, fordi vi syntes, at der var nogle ting, der måske ikke var helt på den måde, som vi syntes det skulle være på. Vi ville gerne have tilbageført nogle midler, især til kulturområdet. I Socialdemokratiet vil vi rigtig gerne have, at man prioriterer visionen om det nordiske samarbejde i forhold til et mere sådan bæredygtigt kultursamarbejde. Vi har fået lavet et kompromis. Det er det norske præsidentskab, der sammen med den islandske samarbejdsminister nu har fået lavet et nyt aftalekompromis, og det er særdeles vigtigt, at vi netop får det. Jeg synes måske, det er på tide, at vi kigger på tyngden i visionen. Der er jo ingen tvivl om, at vi støtter visionen, men jeg synes, man skal kigge på tyngden, i forhold til om det er det mest bæredygtige, om det er det mest holdbare, eller om det mest skal være kultursamarbejde i forhold til det, vi skal have. Den diskussion synes jeg faktisk er rigtig, rigtig vigtig.

Jeg vil lige nævne et par ting, som står i selve redegørelsen. Vi er i en tid midt i et grønt forår, hvor samarbejdet på miljø- og klimaområdet er centralt. I 2022 blev det besluttet, at vi vil styrke det nordiske samarbejde omkring plastik. Formålet er navnlig, at de nordiske lande effektivt skal kunne understøtte den globale plastaftale, der forhandles frem til slutningen af 2024. I tråd med det har de nordiske lande en fælles ambition om at blive, som jeg sagde, den mest bæredygtige og integrerede region i verden, og der pågår også løbende drøftelser mellem de nordiske ministre relateret til grøn omstilling, som f.eks. den vedvarende acceleration af elektrificeringen af vejtransport og initiativet om naturbaserede løsninger i Norden.

Så der er rigtig mange ting, der hænger sammen. Vi har også haft fokus på pandemiberedskabet og særlig covid-19-pandemien. Den nordiske sundhedsberedskabsgruppe, som også hedder Svalbardgruppen, har løbende drøftet covid-19 i forhold til situationen omkring videndeling. Det er jo meget, meget vigtigt, for da pandemien kom, var det, som om vi ligesom alle sammen blev til enkelte stater i stedet for at blive et samlet Norden. Og hvis der kommer en pandemi igen, så synes jeg bestemt, at vi skal agere anderledes i Norden, fordi det på mange måder er den måde, vi kommer længst på.

Her afslutningsvis – nu har jeg næsten brugt min tid – vil jeg gerne sige, at jeg ser frem til de videre forhandlinger, som der er omkring handlingsplanen for 2025-2030. Jeg finder det meget positivt, at Nordisk Ministerråd har valgt at inddrage Nordisk Råd i den proces. Jeg glæder mig selv til at deltage i den, og det ved jeg også at mange af min kollegaer gør. Jeg vil gerne her til sidst sige tak til mine nordiske kollegaer. Jeg synes, vi har et formidabelt samarbejde, også med ministeren. Når vi er ude omkring i Norden, er vi fælles om rigtig mange løsninger, og det er bare den måde, som det nordiske samarbejde fungerer på. Så tak for, at jeg må være en del af det, og tak for, at I alle sammen er nordister. Jeg synes, det er rigtig rart, at vi får flere med der.

Så vil jeg også lige sige, at det er sådan, at der er kommet rod i mange flere ting, så her kl. 17.30 skal jeg faktisk sidde som formand i salen, så det er derfor, jeg ikke sidder nede i salen, men er gået op på formandens stol. Tak for ordet.

Kl. 17:30

Tredje næstformand (Karsten Hønge):

Der er ingen korte bemærkninger. Tak til fru Annette Lind, Socialdemokratiet. Den næste ordfører er hr. Mads Fuglede, Venstre.

Kl. 17:31

(Ordfører)

Mads Fuglede (V):

Tak for ordet, og tak for lejligheden til at drøfte denne redegørelse. Som historiker kan man godt tit få den tanke, at Norden som sådan et samlet projekt, nogle, der kunne stå sammen i en blok, altid har haft noget sværmerisk over sig. I lige så lang tid som vi har været selvstændige nationer, har der været stærke kræfter, der har villet samle Norden, og der har også været stærke kræfter, der fik os til at gå i hver sin retning. Jeg har altid syntes, at perioden omkring anden verdenskrig er sådan et interessant billede på det her, altså at selv om vi har så nemt ved alt, der samler os, så var nogle lande besatte, ét land var neutralt, og et andet var allieret med Tyskland.

Det er sådan et godt billede på den udfordring, som altid har været Nordens udfordring, altså at vi i skåltaler siger et, og at det i virkeligheden ikke er altid, vi agerer på den facon. Men alligevel er vi endt med at finde en eller anden formel, hvor vi har spejlet os i hinanden og udviklet os i takt, og det har gjort, at vi er blandt de rigeste lande i verden, og som blok har vi en rigdom og en kompetence i vores arbejdsstyrke, også når man ser på mængden af patenter, vi udtager osv., som slet ikke står i forhold til det lille befolkningsgrundlag, som vi relativt set har.

Vi har en befolkning, der er blandt de lykkeligste, når man spørger dem, måske ikke helt, når man måler på, hvor mange der hænger sig selv ude i garagen, men det kan skyldes noget med lyset i perioder, men vi har befolkninger, der lever i velfærdsstater, hvor velfærden og rigdommen er meget lige fordelt, og det er jo en forretningsmodel, som flere burde spejle sig i og kopiere. Men det er også en forretningsmodel, som måske er stærkest, hvis vi bliver endnu bedre til at samarbejde, end vi historisk har været. Jeg tror selv, at der med det, man har oplevet med invasionen af Ukraine, er kommet et så stort pres udefra, hvor Sverige nu opgiver sin neutralitetspolitik, og det samme gør Finland. Finland er med i NATO, og Sverige følger efter, og der er nu sådan et nybrud for, at vi kan samles. Jeg bider også mærke i, at man på nogle af de områder, som har delt os mest i nyere tid, især et område som udlændingepolitik, bevæger sig i samme retning, og at man er meget mere enige, end man har været tidligere, og jeg synes, at redegørelsen her bærer præg af alt det her.

Der er stadig væk mange knaster, der udestår. Vi bruger stadig væk mange kræfter på at lave forskel imellem os, men man bevæger sig hele tiden i retning af et mere integreret Norden, og det tror jeg er godt, ikke kun for Norden, men også for hele Europa som sådan og verden som sådan, hvis man sådan skal skrue det lidt mere stort op. Norden, der står samlet om en grøn omstilling, er jo i den grad noget, der har nogle midler bag sig og nogle muligheder bag sig, som kan udvikle sig på en facon, som bør være til efterligning for andet. Norden som et område, der viser, hvad vi forstår ved kvinders integration i samfundet, er også på et niveau, som man ikke ser andre steder i verden. Ligestillingen er en tanke, der er født mange steder, og vi gik ikke forrest, men da vi først gik i gang, endte vi med at være forrest. Det er vi stadig væk, og det skal vi stadig væk være.

På hele området, der ligger omkring klimadagsordenen, er man i Norden foregangsmænd for at sætte en dagsorden her, som er utrolig vigtig. Det, at vi har fået meget forskellige regioner, store og små folkeslag i antal, til at blive hørt og være en del af et samarbejdende Norden, er også noget, man kunne lære af mange andre steder. Hvis man ser på den kompetenceressource, vi har i vores befolkninger i Norden, så har vi gennemgået alle de her forskellige industrielle revolutioner, der har været. Jeg mister altid overblikket over antallet af dem, jeg kan ikke huske, om vi er ved den sjette, den syvende eller den ottende, men hver gang der har været et nyt stort skridt i den måde, man producerer på, den måde, man indretter sit samfund på, så er Norden hurtigt endt med at være i front og uden at tabe store generationer bagefter sig, som så får idéer om at lave samfundsomstyrtning. Det står vi os også godt ved.

Kl. 17:36

Når man ser på en af de knaster, som har været svær for samarbejdet om integrationen af flygtninge og indvandrere, så er det interessant at se, at man i Nordisk Ministerråd er blevet bedre til at tage ansvar for det her område. Det tror jeg har nogle perspektiver, som er meget vidtløftige, og jeg vil ikke komme nærmere ind på, hvem jeg synes der har været fodslæbende her tidligere, men glæder mig bare ved, at vi har et Norden, der går i den rigtige retning.

Fru Annette Lind nævnte meget fint alt det, jeg selv ville have nævnt omkring transportområdet, så det vil jeg ikke komme nærmere ind på. Arbejdet med grænsehindringer har fået et nyt fokus i det nordiske samarbejde. En af grænserne er jo selvfølgelig, at Norden nu som samlet blok og også som alliancefællesskab får den længste grænse til den mest destabiliserende magt i verden, nemlig Rusland, og det giver én udfordring, men det betyder så også, at vores interne grænser skal vi bruge færre kræfter på at opretholde og sørge for, at der er en større samhørighed internt, og at det er nemmere for arbejdskraften at flytte rundt, som det er.

Jeg var ked af det, da jeg så, at man i Sverige lavede nye regler om, hvordan man skulle registreres for sit hjemmearbejde, og det har givet os en del udfordringer. Noget skete i ly af covid-19, og det siger måske noget om, at der i det nordiske samarbejde stadig væk er sådan en provinsialisme eller en tendens til at se det meget ud fra sit eget synspunkt, som vi altid skal huske at bekæmpe, og det gør vi kun, hvis vi står mere sammen om idéen om, hvad Norden er, end idéen om os selv. På mit område har det altid været sådan, at når man talte om svenske tilstande, var det noget forfærdeligt, nemlig når det drejer sig om udlændinge og integration. Nu besøger svenske politikere os for at lære af os, og det betyder, at jeg håber, vi kan slippe for det her med altid at hænge hinanden ud, og svenskerne har jo historisk gjort det omvendte med os, altså de her danskere, der har så hårde regler, og nu vil de gerne lære af dem, og det er jo også rigtig, rigtig fint.

Der er jo en masse ting, vi kan blive bedre til. Vi kan blive bedre til at anerkende hinandens kvalifikationer, vi kan blive bedre til at sørge for, at vi har ensartede byggeregler osv., vi kan blive bedre til at lære af hinanden, og vi kan blive bedre til at gå sammen ind i den grønne omstilling, gå sammen ind i kampen for at bevare vores rolle, vi kan styrke vores samarbejde mellem vores industrier, især nu vores forsvarsindustrier, som ikke har kunnet samarbejde så godt på grund af, at vi ikke længere var i et alliancefællesskab. Der er masser af muligheder for et samarbejde, men for en gangs skyld synes jeg, vi nu står et sted, hvor drømmen om Norden og tanken om Norden som mere end bare endnu en skåltale for politikere, der er kommet lidt op i anciennitet, og som også skal have lidt at give sig til, endelig er en drøm, som synes at blive udlevet mere reelt. Tak for ordet.

Kl. 17:39

Den fg. formand (Annette Lind):

Tak til Venstres ordfører, hr. Mads Fuglede. Der er ikke nogen korte bemærkninger. Så skal vi sige velkommen til en, der skal holde sin jomfrutale. Det er nemlig Moderaternes Lean Milo. Det er en god debat til at have sin første tale, så nyd det. Værsgo.

Kl. 17:40

(Ordfører)

Lean Milo (M):

Det virker godt, og der kom lidt tilhørere på bænkene også, så alt er godt. Først og fremmest tak for ordet, og tak til ministeren for redegørelsen om det nordiske samarbejde. For en uge siden var mit sigte indstillet på dansk erhvervsliv. Jeg har de sidste 4 hverdage og 1 weekend måttet kalibrere, og nu står jeg her, klar til at tage fat.

Jeg er ny på tinge, og det er et stort privilegie for mig, men det er også med en vis ærefrygt. Jeg ser frem til at komme i gang med mine nye arbejdsopgaver og samtidig få handlet på regeringens og Moderaternes visioner for bl.a. det nordiske samarbejde. I kan forvente, at jeg vil gøre mig umage, men jeg håber, I vil bære over med mig lige her til at begynde med.

I en turbulent tid i verden anno 2023 med adskillige kriser kan det være fristende at isolere sig som land og fokusere på interne problemer og løsninger, men den tid, vi lever i, kræver tværtimod, at Danmark går forrest i at fremme internationalt samarbejde, og her er Norden et vigtigt fælles ståsted.

Det nordiske fællesskab arbejder for et stærkt og samlet Norden og en styrkelse af vores position som en af verdens mest innovative og konkurrencedygtige regioner. Vores fælles vision om at blive verdens mest bæredygtige og integrerede region frem mod år 2030 bygger på et stærkt samarbejde i bl.a. Nordisk Ministerråd og Nordisk Råd.

Når vi diskuterer det nordiske samarbejde, må vi lære af de sidste års kriser og styrke samarbejdet om eksempelvis beredskab og forsyningssikkerhed som følge af Ruslands invasion af Ukraine. I dag er, som konsekvens af invasionen, en ny sikkerhedspolitisk dynamik gældende, som påvirker Norden og selvfølgelig også den resterende del af det internationale samfund.

I forlængelse heraf må vi ikke glemme bl.a. det vigtige samarbejde omkring integrationen af ukrainske flygtninge, som er fordrevet på grund af krigen. Aktuelle økonomiske og finansielle udfordringer som følge af Ruslands invasion, håndteringen af inflation og de høje energipriser er gældende på tværs af de nordiske lande. Det nordiske samarbejde kan netop her bidrage til at løse disse udfordringer samt være fundament for at skabe en grøn omstilling af økonomien.

Vigtigt er det, at vi står sammen i de nordiske lande og sikrer, at den grønne omstilling kan blomstre og vokse sig stor gennem vores virksomheder her i Norden. Vores virksomheder skal kunne udveksle erfaringer og vækste i fællesskabet, hvis den grønne omstilling skal blive den nye bæredygtige økonomi. Og her må vores myndigheder aldrig være en stopklods for, at erhvervslivet kan gøre denne vision til virkelighed.

Det nordiske samarbejde er stærkt og bygger på solide fælles værdier, men samarbejdet står også over for nye og ukendte udfordringer, som vi skal kunne håndtere. Det er fremvæksten af ny teknologi med eksempelvis chatbots, og undskyld det engelske begreb, som er en digital kundeservicemedarbejder, og OpenAI, og endnu en gang undskyld for det engelske begreb, som er et koncept, hvor man giver adgang til kunstig intelligens for alle, men OpenAI er også en amerikansk virksomhed.

Det skaber nye dimensioner i forhold til bl.a. arbejdsmarked, innovation og geopolitik. De førende og største teknologivirksomheder ligger i USA og Kina, hvilket på sigt kan være en udfordring, da det skaber en vis afhængighed, som kan være farlig, når verdensordenen er foranderlig.

Det nordiske samarbejde skal være ambitiøst i forhold til at være førende på innovation og iværksætteri. Vi skal være ambitiøse i forhold til at bygge de næste store virksomheder her i Norden, fordi vi har uddannelse og forskning af høj kvalitet, som netop fordrer det. Vores nordiske myndigheder skal skabe forudsætningerne for samarbejde på tværs af landegrænserne, så virksomheder kan vokse og blive konkurrencedygtige i hele verden. Det nordiske samarbejde kan i fremtiden skabe endnu bedre betingelser for innovationen, og det er noget, jeg mener vi bør prioritere.

Udveksling af erfaring, idéer og innovation skal være med til at løse klimaforandringerne, som vi i Norden står over for, og som vi har et stort fælles ansvar for at løse. Målet om at gøre Norden til den mest bæredygtige region skal sættes i højsædet og kalder på tættere samarbejde. Derfor skal vi efter min mening fastholde, prioritere og styrke en tæt kommunikation mellem vores myndigheder, som tjener de gode interesser i det nordiske samarbejde. Kort sagt er det bydende nødvendigt at fortsætte samarbejdet med at udvikle det nordiske samarbejde.

Presset for at løse klimakrisen er hovedsagelig båret frem af de yngre generationer. Inddragelse af unge, bl.a. i det nordiske samarbejde, er et vigtigt skridt at tage, fordi vi har brug for de unges visioner, og fordi vi har brug for nytænkning af løsninger på klimakrisen. Klimaomstilling i Norden kan forhåbentlig på sigt blive et eksempel på, hvordan man i fællesskab tager aktion på den grønne omstilling, som forskning og erhvervslivet skal være med til at accelerere.

Kl. 17:45

Covid-19-pandemien har også om noget lært os om vigtigheden af at agere og tage aktion. Samtidig har pandemien synliggjort, hvor svært det til tider kan være at arbejde på tværs af landegrænser. Netop samarbejde og det at være mere åben for hinandens idéer og forslag er noget, jeg mener vi fremadrettet skal blive endnu bedre til i det nordiske fællesskab. I pressede og svære situationer er det vigtigt at give sig tid til at lytte til hinandens synspunkter og optimere løsninger i fællesskab. I tilfælde af fremtidige pandemier skal vi løse udfordringerne i fællesskab, hvor alle de nordiske lande skal løfte sammen. Det nordiske samarbejde er nemlig ideelt til at facilitere bl.a. erfarings- og vidensdeling, så vi i fremtiden kan styrke pandemiberedskabet og sikre os mod fremtidige udfordringer på sundhedsområdet. Således bør vi være mere ambitiøse i det nordiske samarbejde på flere punkter på såvel sundhedsområdet som erhvervsområdet.

Oplevelsesøkonomien blev særlig udfordret under covid-19-pandemien, og fælles nordisk samarbejde om genopretning af kulturlivet er noget, vi ligeledes skal og bør prioritere. I Norden har vi gang på gang vist, at vi er stærke sammen. Ligestilling og velfærd er forudsætninger, der sikrer arbejde og sunde økonomier. Her understøtter kulturen vores værdier og udvikling af den fælles nordiske identitet. Vore fredelige, inkluderende og demokratiske samfund er stærke samfund, som kan håndtere selv de største udfordringer. Som regeringens redegørelse pointerer, vil regeringen ambitiøst fortsætte arbejdet med at udvikle det nordiske samarbejde. Tak for ordet.

Kl. 17:46

Den fg. formand (Annette Lind):

Tillykke med jomfrutalen. (Lean Milo (M): Mange tak.). Så er det ikke så hårdt næste gang, og det er en fordel, når det er en redegørelsesdebat, for så får man meget lang tid til at tale. Tak til hr. Lean Milo. Der er ikke nogen korte bemærkninger. Den næste, jeg gerne vil give ordet til, er SF's ordfører. Værsgo til fru Marianne Bigum.

Kl. 17:47

(Ordfører)

Marianne Bigum (SF):

Tak for det. Det nordiske samarbejde udgør en helt central akse i Danmarks internationale engagement. Det er sammen med de nordiske lande, at vi kan gøre vores egen stemme størst, og det kan vi, fordi det nordiske samarbejde også er vigtigt for så mange andre dele af verden. Det har vi ikke mindst set i skyggerne af Ruslands krig i Ukraine, hvor de nordiske lande er rykket sammen om at stå tæt sammen med og bag Ukraine.

Denne redegørelse handler om de af Nordisk Ministerråd støttede projekter, og når jeg læser den, bliver jeg endnu mere overbevist om, at vi skal glæde os over samarbejdet i Norden og den region, hvortil vi hører. Det er rigtig godt, at vi går fælles til opgaven om at skabe en grønnere luftfart, hvilket det jo netop giver mening at gøre i Norden. Det er godt, at der arbejdes på at skabe fælles beregninger af virksomheders klimaaftryk. Og det er ikke bare godt, men direkte nødvendigt, at vi støtter sociale og kulturelle aktiviteter på tværs af vore lande, at vi forsøger at dele erfaringer og lære af hinanden. Det eneste, jeg tænker, er næsten, at vi burde gøre det noget mere.

Med den bemærkning vil jeg meget gerne nævne transportområdet. I sammenhæng med strategien, som jo går på det bæredygtige Norden, synes jeg, at noget, der er meget, meget vigtigt at tage hul på, er godstransport i Norden, og hvordan vi kan få lavet en grøn omstilling af den. For vi har et særligt ansvar, fordi vi er dygtige, og derfor skal vi også vise vejen i forhold til det. Nu bliver Danmark med Femernforbindelsen virkelig en korridor ned sydover, så her har vi virkelig nogle store og vigtige beslutninger at træffe, som faktisk kan føre til konkret handling, i forhold til hvordan vi får lavet en grøn godstransport i Norden, og hvordan vi så samtidig sikrer, at vi får bundet den kollektive europæiske transport sammen med Norden. For er der noget, vi har måttet erkende det seneste års tid, må det være, at Norden og Europa hænger uløseligt sammen.

Så vil jeg gerne fremhæve det nordiske samarbejde om initiativer mod plastikforurening. For bag ved det her, som vi besluttede at styrke i 2022, ligger der faktisk et mere end 10 års langt arbejde hen imod den globale plastiktraktat, som jeg mener at vi i den grad også kan være med til at tage æren for. For når vi samarbejder om vigtige dagsordener i Norden, er det nemlig ikke kun på det politiske niveau – politiker til politiker, minister til minister – men i høj grad også på embedsmandsniveau. Og jeg ved, at lige præcis på det her område har både vores embedsværk herhjemme i Danmark og vores kollegaer i Norden arbejdet tæt sammen igennem mange år med at skabe en enorm vigtig viden om, hvad der skal til for at skabe en cirkulær plastøkonomi, hvad vi gør ved mikroplastforureningen, og hvordan vi i det hele taget får skaleret det her op til stor skala – også på tekstilområdet. Inden det her blev mainstream og man læste om det alle steder, var vi i gang i Norden. Jeg vil gerne sende en særlig tak til mine tidligere kollegaer, som jeg har samarbejdet med om det her gennem mange år. Tak for ordet.

Kl. 17:50

Den fg. formand (Annette Lind):

Tak til fru Marianne Bigum fra SF. Der er ikke nogen korte bemærkninger. Og så skal vi sige velkommen til Danmarksdemokraterne. Værsgo, hr. Søren Espersen, formand for delegationen.

Kl. 17:50

(Ordfører)

Søren Espersen (DD):

Mange tak. Jeg takker ministeren for redegørelsen. Jeg synes, det var interessant læsning. Nordisk Råd er jo som følge af Ruslands aggression på vej ind i en ny æra, hvor også forsvarspolitikken stille og roligt er ved at blive et element af det, som Nordisk Råd også kommer til at drøfte. Der er ikke meget af det i redegørelsen. Der er dog lidt, men det er det, som mere end noget andet drøftes, når nordiske politikere uofficielt mødes.

For år tilbage var det jo uhørt, at Nordisk Råd skulle diskutere eller drøfte eller omtale nordisk forsvar. Under den kolde krig var det ligefrem en umulighed, for i den lange periode fra anden verdenskrigs afslutning og frem til 1989 var såvel Sverige som Finland neutrale lande. Og Finland var forståeligt nok optaget af ikke at genere Sovjetunionen, som havde et øje på hver finger, når det drejede sig om netop Finland. Og jeg vil lige sige, i en parantes bemærket, at grænsen mellem Rusland og Finland er 1.300 km lang.

Sverige var ikke holdt i slet så stramme tøjler, hvilket var årsagen til, at Danmark og Norge uden de store problemer et langt stykke hen ad vejen kunne arrangere småøvelser, hvor også det neutrale Sverige var deltager, men hvor de fleste svenske politikere ikke have nogen særlig lyst til, i hvert fald officielt, at foreslå svensk medlemskab af NATO, for det gik jo godt nok. En svensk politiker hviskede dog til mig engang, at Sverige meget gerne ville være medlem af NATO, bare der ikke var nogen, der fandt ud af det. Nu er Sverige så næsten medlem, og Finland fuldgyldigt medlem. Hvem skulle have troet, det kom til at gå så hurtigt efter Ruslands overfald? Jeg er ret så overbevist om, at den russiske præsident i hvert fald ikke have forudset det.

Nu er Nordisk Råd-landene, Danmark, Sverige, Norge, Finland og Island, så lykkeligt forsamlet inden for NATO, og nu kan vi, hvis vi lyster det, også snakke nordisk forsvar med hinanden, ovenikøbet i det åbne. Og lur mig, om ikke forsvar og sikkerhed om ikke så længe kan blive en del af de officielle drøftelser i Nordisk Råd.

En væsentlig del af et forsvarssamarbejde er jo den digitale sikkerhed, og derfor glæder det mig meget, at Nordisk Ministerråd for Digitalisering, specielt oven på Ruslandskrigen, har været meget optaget af vigtigheden af at inddrage digital sikkerhed i det nordisk-baltiske samarbejde.

Pandemien viste i øvrigt ganske klart, at de nordiske lande er meget langt fremme i forhold til andre lande. I Norden kunne der hurtigt etableres hjemmearbejde for skolebørn, for stort set alle børn og unge var allerede høj grad fortrolige med it. Tyskland er et eksempel på det modsatte og måtte konstatere, at man hvad angår digitalisering var håbløst bagud, og at en meget stor procentdel af de tyske hjem digitalt slet ikke var rede til at møde udfordringerne ved pandemien. Men Norden skal videre, og det nordiske CBDS-samarbejde, Cross Border Digital Services Programme, har arbejdet med at skabe et tættere og mere struktureret samarbejde de nordiske lande imellem. Det bliver spændende at følge.

Som det også påpeges i redegørelsen, er Norden et meget stærkt fælles ståsted for alle sine borgere i en tid med megen usikkerhed, hvor krise følger på krise. Med et endnu tættere og fortroligt samarbejde vil Norden kunne blive verdens mest integrerede region og førende magt inden for mange områder. I udlandet opfatter man Norden som moderne og stærkt, og mange unge uden for Norden ser op til vores region. I Danmarksdemokraterne støtter vi på dette område regeringens vilje til yderligere at udvikle Norden og arbejde for at nå missionens mål. Jeg skal også sige, at Det Konservative Folkeparti bakker op om regeringens redegørelse. Tak.

Kl. 17:55

Den fg. formand (Annette Lind):

Tak til hr. Søren Espersen. Der er ikke nogen korte bemærkninger. Og så er turen kommet til hr. Carsten Bach fra Liberal Alliance. Værsgo. Taletiden er 10 minutter.

Kl. 17:55

(Ordfører)

Carsten Bach (LA):

Tak for det. Jeg skal forsøge at gøre det kortere end de 10 minutter. Først og fremmest tak til ministeren for redegørelsen. Det nordiske samarbejde har jo traditionelt mest haft en karakter af sådan et tørt, teknokratisk, midtsøgende arbejdsfællesskab, hvilket ministerens redegørelse også meget flot er et udtryk for. Der er tale om et arbejdsfællesskab, hvor man ikke har været enige om alt, men man har valgt at gå ind i arbejdsfællesskabet med hinanden, fordi det var det, man mente var bedst for de respektive nordiske lande. Det har heldigvis ændret sig meget markant. Personligt mener jeg faktisk, at Norden og de skandinaviske lande i et internationalt samarbejdsperspektiv nok aldrig har stået tættere på hinanden end netop nu. Den ændring er sket på ganske kort tid over det seneste år, hvor det nordiske samarbejde mere har taget form af et værdifællesskab – og et værdifællesskab med en meget stærk fælles referenceramme i forsvaret af de liberale, demokratiske værdier.

Det er en udvikling, som jeg selv og Liberal Alliance er meget begejstret for. Det kan jo ligefrem være, at vi nu endelig med det nye nordiske samarbejde kan få skabt nogle reelle resultater frem for de mange hensigtserklæringer, som vi jo tidligere har været vidner til. Grundlaget er i hvert fald skabt med et kommende nyt og tæt samarbejde om forsvars- og sikkerhedspolitikken, og den drøftelse vil jeg så ikke foregribe her, men det må afvente det næste punkt på dagsordenen, hvor netop det nordiske forsvars- og sikkerhedspolitiske samarbejde er på dagsordenen til debat. Blot vil jeg konstatere, at platformen med alle de nordiske lande lige om lidt samlet i NATO er en meget stærk ramme og et godt udgangspunkt for et nyt udvidet og mere værdibaseret nordisk samarbejde.

Et bevis på det her nye og mere værdibaserede nordiske fællesskab foldede sig ud for rullende kameraer for en uges tid siden, da den svenske statsminister på pressemødet i forbindelse med sit besøg her i Danmark med reference til udlændingepolitikken erklærede, at Sverige er 10-15 år bagefter Danmark, og at de åbne armes politik i Sverige nu er fortid. Det betragter jeg som en meget, meget klar tilkendegivelse fra den svenske regeringsleder om, at der nu er åbnet for et langt mere værdibaseret samarbejde i Norden. Det giver så også væsentlig mere plads til, at det, vi i Liberal Alliance betragter som kronjuvelen i det nordiske samarbejde, nemlig de åbne grænser og arbejdet for minimering af grænsehindringer, kan udfolde sig mere frit, end det har været tilfældet de seneste 10-15 år. Det kan også give sig udslag i i et langt mere udbygget samarbejde på andre områder: Det kunne f.eks. være grøn omstilling, som flere har været inde på, det kunne være marin infrastruktur og forsyningssikkerhed i et kommende så tættere samarbejde om udviklingen i Østersøen, Kattegat og Skagerrak, hvor de kommende års meget, meget dyre investeringer selvfølgelig skal koordineres langt bedre på tværs af de nordiske lande til gavn for alle i Norden.

Så tror jeg, at jeg vil sige, at med de ord tager Liberal Alliance redegørelsen fra ministeren til efterretning. Tak for ordet.

Kl. 17:59

Den fg. formand (Annette Lind):

Tak til hr. Carsten Bach. Der er ikke nogen korte bemærkninger. Så hilste hr. Søren Espersen fra Det Konservative Folkeparti, så derfor vil jeg gerne sige velkommen til Enhedslistens ordfører, og det er fru Jette Gottlieb. Værsgo.

Kl. 18:00

(Ordfører)

Jette Gottlieb (EL):

Tak. De nordiske landes styrke består i et fællesskab, et kulturelt og et idémæssigt og også i stort omfang et sprogligt fællesskab. Det skal der dog fortsat arbejdes med, for ellers går det tabt. Det betyder, at når vi er enige, kan vi nå langt. Det, jeg synes vi skal arbejde hårdt for, er først og fremmest den grønne omstilling på verdensplan, for sandheden er jo, at på et punkt går vi i særklasse i spidsen i Norden. Inden udgangen af marts havde Danmark og danskerne brugt sin andel af årets ressourcer i verden, og inden der var gået 14 dage, var samtlige nordiske lande også trådt over den grænse. Det betyder, at vi på nuværende tidspunkt bruger løs af alle andre folkeslags levegrundlag. Det betyder for mig, at den grønne omstilling har to dimensioner: Den har dels den dimension, at vi simpelt hen skal have et mindre fodaftryk i verden, end vi har på nuværende tidspunkt, og det er et element i den grønne omstilling. Det andet element er selvfølgelig, at vi udvikler teknologier, metoder og organisation, der gør, at vi også kommer til at yde et bidrag til en omstilling, hvor vi bruger mindre af klodens ressourcer. Det er ikke holdbart, at vi som nogle af de rigeste lande samtidig har skåret ned på rigtig mange af de ting, som vi har bidraget til den øvrige verden med.

Engang snakkede vi om, at 1 pct. af vores bruttonationalprodukt skulle gå til ulandshjælp – det, som den øvrige verden skulle bruge til at udvikle sig på, men 1 pct. blev meget hurtig formuleret som 0,7 pct. Det var også fint nok, men problemet er, at det jo ikke bliver brugt til udvikling i den øvrige verden, for vi er tværtimod begyndt at bruge det meste til at sørge for os selv, når vi har forskellige opgaver her på vores eget lands område, og det vil sige, at vi f.eks. bruger ret mange af de penge i Danmark og ikke i de pågældende lande. Det er den ene del af det. Hvis vi så taler om flygtningestrømme og sådan nogle ting, tager vi heller ikke vores del af ansvaret. Vi bidrager ikke til at lave en samlet løsning. Der ville vi stå stærkt, hvis vi som nordiske lande gjorde den slags ting i fællesskab. Hvorfor bruger vi ikke den mulighed, vi har for f.eks. at styrke kvoteflygtningesystemet, så vi undgik hele det problem, der handler om menneskehandel eller mennesketransport. Det var en af de ting, jeg mener vi kunne bruge det nordiske samarbejde rigtig grundigt til, og det gælder selvfølgelig også i særklasse den grønne omstilling på alle de øvrige områder på produktionssiden.

Når det er sagt, nævnte jeg, at vi talte om et idémæssigt og kulturelt samarbejde, og på det idémæssige område er det jo fuldstændig sandt, som flere andre ordførere har sagt, at vi har stået tungt på det demokratiske bidrag, og der har vi nogle muligheder for at benytte det samarbejde, vi har her, til at fremstå stærkt i et verdenssamfund, stå stærkt inden for FN, stå stærkt inden for de organisationer, vi i øvrigt er medlem af, hvor vi kan påvise med et godt eksempel, at et lige samfund har bedre vilkår end samfund, der er meget skæve. Men også her er vi sådan set på vej i den gale retning. Danmark bliver mere og mere ulige. Når 1 pct. af Danmarks befolkning ejer 25 pct. af Danmarks formue, er vi blevet meget mere ulige, end vi var for bare 20 år siden. Og den samme proces sker faktisk også i de andre nordiske lande. Så mange af de værdier og goder, vi har stået på, og som har været vores fundament, er begyndt at smuldre for os, og vi bevæger os væk fra dem. Så medmindre vi tager dem rigtig alvorligt fra nu af og et godt stykke frem i tiden, har vi ikke nogen mulighed for at bruge den nordiske styrke på verdensplan, som vi ellers ønsker at prale af på mange forskellige måder.

Så når det er sagt, tror jeg, at vores nordiske samarbejde kan udvikles, men det kræver, at vi også ser indad og ser, hvor det er vi udvikler os i den gale retning. Det er nødvendigt, for at vi kommer nogen vegne, og det gælder også med det kulturelle samarbejde.

I forhold til det sikkerhedsmæssige samarbejde vil jeg vente til den næste diskussion med at tage det op, for der sker selvfølgelig en hel masse på det område, men det vil jeg ikke tage op i den her debat.

Kl. 18:05

Den fg. formand (Annette Lind):

Tak til Enhedslistens ordfører, fru Jette Gottlieb. Der er ikke nogen korte bemærkninger. Og så er det Radikale Venstres ordfører, hr. Christian Friis Bach. 10 minutter, værsgo.

Kl. 18:05

(Ordfører)

Christian Friis Bach (RV):

Tak for det. Jeg beklager, at jeg kommer løbende ind i redegørelsen – tidsplanen sagde jo, at det ville ske betydelig senere, og det er derfor, jeg har taget mig den frihed at gå uden for Christiansborg. Men jeg har hørt alt, hvad de ærede ordførere har sagt, fordi jeg har lyttet til det på vej ind i bilen. Tak for en god redegørelse, og tak for en indtil nu god debat.

Hvis vi slog vores økonomier sammen i det nordiske, ville vi jo blive inviteret til at være fast medlem af G20 – ja, måske endda G12. Hvis vi slog vores viden sammen, kunne vi forandre verden. Hvis vi slog vores kapacitet sammen i verden, kunne vi i langt højere grad bidrage til at forandre den, og det tror og håber jeg at vi kommer til at gøre i endnu højere grad, som flere af de andre ordførere har udtrykt det.

Jeg har oplevet det nordiske samarbejde fra min tid i FN, hvor jeg jo oplevede, at de nordiske lande kom med stærke værdier og stærke budskaber, og de kom ofte hver for sig. Og det slog mig, at hvis vi styrkede vores samarbejde, ikke mindst vores bidrag til de internationale organisationer, så kunne vi gøre det endnu bedre. For det multilaterale samarbejde er under hårdt pres. Bretton Woods-institutionerne, som vi skabte efter anden verdenskrig, er stort set alle i krise. Her har de nordiske lande historisk spillet en afgørende rolle, og den rolle håber jeg vi kommer til at spille igen. Det er svært at reformere FN, men da de nordiske lande i 1990'erne slog sig sammen og forsøgte at gøre det, skabte det faktisk varige resultater, bl.a. dannelsen af UN Women, som er blevet til en langt mere slagkraftig stemme for kvinder og ligestilling i verden. Derfor håber jeg, at man – også med ministeren i spidsen – kan forsøge at genoplive det nordiske FN-projekt og FN-samarbejde. Det er der hårdt brug for.

Vi ser jo nu – og det har adskillige ordførere været inde på – med Sveriges og Finlands indtræden i NATO nye muligheder for at styrke vores samarbejde, også om forsvar og sikkerhed og samfundssikkerhed. Og med attentatet på gasledningen har vi jo set det meget konkret udmøntet, hvor de danske miljøskibe ikke kunne sejle tæt på, fordi de ikke var udrustet til et gasangreb, mens Sverige havde den kapacitet, der skulle til. Og sådan tænker jeg at vi skal forsøge at videreudvikle vores samarbejde om forsvar og sikkerhed og ikke mindst beskyttelsen af kritisk infrastruktur omkring de nordiske lande og i det meget store område, som de nordiske lande jo skal holde øje med. Der er brug for ekstra overvågning, der er brug for at styrke vores fælles kapacitet til at få satellitbilleder, til at kunne patruljere og overvåge, både med hensyn til beredskab, med hensyn til miljøinspektion, men i stigende grad desværre jo også for at kunne kontrollere og i sidste ende forsvare det territorium, som vores nordiske lande omfavner. Det håber jeg at vi i fremtiden kan se et stærkere nordisk samarbejde om.

På nogle bestemte områder har vi en meget stærk erfaring, som jeg håber vi vil gøre endnu mere gældende i verden og ikke mindst i forhold til verdens fattige lande, som jo stort set alle nu forsøger at etablere konturerne af det, som jo har bragt os den velstand og rigdom og lighed – apropos det, den seneste ordfører, fru Jette Gottlieb, sagde – vi har i de nordiske lande, nemlig stærke sociale sikkerhedsnet og stærke sociale velfærdssystemer. Den viden efterspørges ude i verden, og den håber jeg vi i fællesskab kan tilbyde langt mere slagkraftigt. Man har fået børnepenge i Brasilien, man har nu også fået folkepension i Uganda og arbejdsløshedsunderstøttelse i Indien, og der har vi nogle erfaringer i de nordiske lande, som jeg håber vi kan pulje og styrke.

Jeg har selv, før jeg kom i Folketinget, forsøgt at etablere et nordisk netværk for social sikkerhed. Vi var kun tre, så det blev aldrig så slagkraftigt, men jeg håber og tror, at Nordisk Ministerråd vil tage den dagsorden med ud i verden. For der er brug for den erfaring, vi har med stærke sociale sikkerhedsnet, og hvis der én ting, der for alvor kan gøre noget ved den ekstreme fattigdom, så er det netop det – stærke sociale sikkerhedsnet og velfærdsydelser, alt fra skolen til sygehusene, folkepensionen, børnepengene, arbejdsløshedsunderstøttelsen og hjælpen til dem, der har særlige behov. Den viden synes jeg vi skal bruge og styrke.

Det samme gælder på klimaområdet, hvor noget af det mest slagkraftige, jeg har oplevet til de internationale klimakonferencer, var, når de nordiske lande stillede sig side om side og bragte alt fra super energieffektive vandpumper og vindmøller til vandkraft og biomasse i spil i fællesskab. Der gungrede vi i verden, der gungrede vi på klimatopmøderne, og det håber jeg vi vil gøre endnu mere – styrke det i Norden og styrke vores stemme i verden.

Kl. 18:11

Så vil jeg nævne spørgsmålet om demokrati og inddragelse af borgere. Det er mere vigtigt end nogen sinde, at vi også dér styrker vores eget demokrati og bringer vores erfaringer med ud i verden. Demokratierne i hele verden er under pres; civile og politiske rettigheder er faldet i 12-15 år i træk i verden ifølge Freedom House; tilliden til politikere styrtdykker; tilliden til demokratierne rundtomkring i verden svinder hen. Og der har vi nogle erfaringer, som vi skal benytte, og som vi skal styrke. Vi tager til folkemøde med gejst blandt os, og de erfaringer kan vi også bruge rundtomkring og styrke demokrati og menneskerettigheder i verden. Det er en stærk nordisk stemme, og den kan blive endnu stærkere, hvis vi samarbejde om at gøre det. Og det kan være i forhold til det praktiske, at man agerer i fællesskab i FN-organisationerne, til, at man etablerer fælles huse og fælles repræsentationer rundtomkring i verden, og at man i det hele taget styrker de strukturer, som kan bringe os sammen og give os en stærkere stemme.

Til sidst vil jeg sige noget, som jeg ved er meget kontroversielt, og det er, at jeg synes, at man i Nordisk Ministerråd og i det nordiske samarbejde skal holde op med at snakke nordisk til hinanden – jeg synes, man skal begynde at snakke engelsk. Og det siger jeg af den simple grund, at jeg har været med og har oplevet, hvordan vores sproglige forskelle i stigende grad faktisk blokerer for den samtale, vi ønsker at føre i fællesskab. Det blokerer selvfølgelig i særlig grad for den finske og den islandske tilstedeværelse og deltagelse, men det gælder i virkeligheden, når man møder unge mennesker, hvis evne til at begå sig på vores nordiske sprog i stigende grad svinder hen. Og hvis vi nu mødtes i fællesskab på engelsk, tror jeg faktisk, man kunne styrke debatterne i det nordiske samarbejde. Det ved jeg at jeg nok ikke får meget tilslutning til i denne kreds, men jeg har et stærkt ønske om, at vi står fælles om det, vi er gode til, og det er vores værdier og vores demokrati og vores klima og vores ligestilling og vores idéer om et stærkt internationalt samarbejde, og der har jeg nogle gange, når jeg selv har deltaget, oplevet, hvordan den sproglige barriere faktisk gør, at de fleste vender sig mod deres mobiltelefon i stedet for mod det nordiske samarbejde, og det synes jeg vi skulle gøre op med.

Men tak for en god redegørelse, og tak for en god debat.

Kl. 18:14

Den fg. formand (Annette Lind):

Tak til hr. Christian Friis Bach. Der er ikke nogen korte bemærkninger, men man fik i hvert fald lige folk til at vågne til sidst i forhold til sprogforståelse og sprogbrug.

Nu vil jeg gerne sige velkommen til DF's ordfører. Værsgo, hr. Mikkel Bjørn.

Kl. 18:14

(Ordfører)

Mikkel Bjørn (DF):

Tak for det. På vegne af Dansk Folkeparti takker jeg ministeren for redegørelsen. Det nordiske samarbejde er inde i en historisk spændende tid, ikke mindst efter NATO-udvidelserne, som kan tilføre det nordiske samarbejde en langt mere klar forsvarspolitisk rolle, og som faktisk vil gøre Norden til en markant, samlet stemme inden for NATO-samarbejdet, hvor Danmark og Norge ikke længere står alene. Norden bliver en forsvarspolitisk magtfaktor, som man vil lytte til.

I Dansk Folkeparti ser vi derfor også frem til revisionen af Helsingforsaftalen, som en arbejdsgruppe i den kommende tid vil gå i gang med at udarbejde et udkast til. Det er et arbejde, som vi vil følge med interesse. Vi tager positivt til efterretning, at der er gjort fremskridt i økonomiadministrationen i Nordisk Ministerråd. Det er helt afgørende for, at skatteyderne kan have tillid til, at alt foregår efter bogen.

Hvis vi ser på de overordnede linjer i det nordiske samarbejde, er vi i Dansk Folkeparti navnlig optaget af kriseberedskab og det uddannelses- og kulturpolitiske. Tidligere har vi i vores gruppe i Nordisk Råd foreslået en krisekommunikation på statsministerniveau, som skal have til formål, at man hurtigt kan udveksle oplysninger i forbindelse med f.eks. de grænselukninger, som foregik med meget korte varsler i forbindelse med covid-19. Der forestår desuden et større arbejde med at analysere konsekvenserne af de vidt forskellige nationale tilgange til pandemibekæmpelse, som skabte forvirring og kaos og efterlod alt fra pendlere til sommerhusejere rådvilde.

Med hensyn til grænsehindringer skal vi fortsat arbejde for, at borgerne i Norden har lettest mulig adgang til at søge job og få anerkendt deres uddannelser på tværs af grænser, og at virksomheder har optimale muligheder for at fungere uhindret i hele Norden. Også her er der et levn fra covid-19-pandemien, som vi skal have bearbejdet.

For Dansk Folkeparti og for vores gruppe, Nordisk Frihed, er det ikke mindst uddannelse og kultur, som står højt på listen over prioriteter. Vi har fremsat forslag om en egentlig nordisk kulturkanon med forbillede i den danske, som skal anerkendes af alle de nordiske lande. Vi har fået gennemført en rekommandation om såkaldte partnerskabsskoler i Norden, hvor skoler på tværs af grænser finder sammen og samarbejder med hinanden.

Hvis det nordiske samarbejde skal give mening, kommer vi heller ikke uden om sprogforståelse. Det er i dag en kendsgerning, at langt de fleste i den yngre generation, som hr. Christian Friis Bach også netop påpegede, foretrækker at tale engelsk med hinanden. Det er lidt trist, med tanke på at dansk, svensk og norsk er nært beslægtede sprog. Det er på den baggrund forstemmende, at man har valgt at skære på kulturområdet til fordel for elementer som f.eks. klimatiltag, da Norden efter vores opfattelse ikke skal udgøre hoveddrivkraften her.

Det er ingen hemmelighed, at vi i Dansk Folkeparti savner en værdipolitisk og identitetsmarkerende dimension i det nordiske samarbejde, ikke mindst i forhold til et emne som indvandring. Vi taler i Norden meget om menneskerettigheder, antiracismelæreplaner og fremme af lgbtq-dagsordener, og det viser med al tydelighed, at der er plads til værdidebatter i den her henseende. Vi vil gerne tale meget mere om nationerne, sammenhængskraften og identiteten i Norden, og den debat vil vi gerne rejse. Vi ser frem til samarbejdet om »Vision 2030« og til at være med til at sætte vores fingeraftryk på denne.

En sidste ting, jeg vil nævne, er vores undren over det manglende nordiske ministerråd for transport og vores ønske om at få det. Det er glimrende, at ministrene mødes uformelt, men vi så også gerne nogle helt faste rammer. Tak for ordet.

Kl. 18:18

Den fg. formand (Annette Lind):

Tak til hr. Mikkel Bjørn. Der er ikke nogen korte bemærkninger. Og så ser jeg ikke umiddelbart nogen fra Alternativet, så derfor skal vi sige velkommen til Nye Borgerliges hr. Kim Edberg Andersen. Værsgo.

Kl. 18:18

(Ordfører)

Kim Edberg Andersen (NB):

Tak for det. Nu har jeg siddet til nogle redegørelser hernede, og det er da sjældent, jeg har hørt, at der aldrig er blevet stillet et spørgsmål. Vi er enige, og det er sådan lidt en skåltaleredegørelse.

Det er en god redegørelse, tak for redegørelsen. Det er jo også et samarbejde, vi alle sammen er enige om kan bidrage med rigtig nyttig viden, og vi kan alle sammen blive bedre af at lytte til hinanden.

Men jeg bliver selvfølgelig lidt bekymret, når Radikale Venstre siger, at de vil til at snakke engelsk der. Jeg forstår godt bekymringen, hvis der er en enkelt finne, man ikke sådan helt naturligt forstår. Men det er jo også et skråplan. Nordisk samarbejde er jo også, at vi fejrer, at vi er forskellige, men med mange ligheder, som vi kan styrkes på og blive enige om.

Så i stedet for at bidrage til skåltalerne vil jeg sige, at der også er nogle steder, hvor det ikke sådan helt virker alligevel, ikke? I Nordjylland kan vi da godt se med undren på, hvordan fiskekvoterne altid aldrig kommer helt på plads, når nu vi er så gode til at samarbejde. Det kunne vi måske blive bedre til. Det kunne også være, vi var bedre til at skyde en enkelt sæl eller to på den danske side af Øresund. Der er nogle steder, hvor vi sådan helt faktuelt godt kunne samarbejde lidt hurtigere, lidt smidigere og lidt bedre. Det skal vi blive bedre til.

Så skal vi også være bedre til at holde ved, at vi også er nationalstater. Så hvis vi har lyst til at have en grænse til Sverige, så finder vi en løsning på det, i stedet for at vi synes, at det hele skal være åbent, for nu er det nordisk og alt sammen rigtig godt. For som det også blev påpeget, har svenskerne jo selv indrømmet, at de er 15 år bagud. Jeg vil nok påstå, at de er længere bagud, i forhold til hvornår de fik sagt stop for de åbne arme. Det gør jo så også, at vi står i et nordisk samarbejde, hvor der er forskellige præmisser, vi bliver nødt til at forholde os til, og nogle problemstillinger, som måske er nye, men ikke desto mindre vigtige, f.eks. i forhold til om der skal være en grænsekontrol, som vi så på en eller anden måde gør så lempelig, som det nu er muligt, men hvor vi også accepterer, at der er blevet truffet forskellige valg igennem de sidste år, som gør, at det nordiske samarbejde på nogle måder måske skal skrues lidt ned og så, på regulering af sæler f.eks., måske skulle skrues lidt op.

I Nye Borgerlige siger vi tak for en god redegørelse og tak for en god debat. Jeg tror ikke, der vil blive mange spørgsmål til mig heller, så den næste minister, der stod og trippede før, kan også snart komme på.

Kl. 18:21

Den fg. formand (Annette Lind):

Tak for ordførertalen. Der er faktisk en kort bemærkning. Så man gør sig måske fortjent til det, når man siger det. Men værsgo, hr. Christian Friis Bach.

Kl. 18:21

Christian Friis Bach (RV):

Tak for det, og tak til ordføreren. Jeg kan forstå, at hr. Kim Edberg Andersen insisterer på, at det nordiske sprog fortsat skal fastholdes. Jeg har lige været til ungdommens nordiske folkemøde, hvor der var en debat og alle stod og trådte sig selv over tæerne, fordi de jo skulle tale nordisk, hvorefter der var en, der foreslog, at man talte engelsk, og så blev der en levende og livlig debat ud af det, hvor alle mødte hinanden på lige fod. Kunne ordføreren ikke anerkende, at det måske blandt unge faktisk kunne være en styrke og en lettelse – og at hvis vi ønsker at styrke det nordiske ungdomssamarbejde, så kan en accept af, at de kan mødes på engelsk og tale sammen på engelsk, måske være en lettelse og en styrke?

Kl. 18:21

Den fg. formand (Annette Lind):

Ordføreren.

Kl. 18:21

Kim Edberg Andersen (NB):

Man kunne teknisk set også gribe om nældens rod og sige, at det var o.k. for danske børn igen at lære både norsk og svensk i skolerne, sådan at de havde en mulighed for at snakke med deres nordiske naboer. Det var også en god løsning på det. For engelsk er jo bestemt et godt sprog, men altså, hvis man skal snakke med nordiske fæller i Norge og Sverige, så kunne vi jo eventuelt genindføre, at man blev lidt bedre til at lære det i den danske folkeskole.

Kl. 18:22

Den fg. formand (Annette Lind):

Er der en anden bemærkning? Det er der. Værsgo.

Kl. 18:22

Christian Friis Bach (RV):

I den ideelle verden kunne det måske være sådan. Men der er jo mange udfordringer for vores unge mennesker, og det vil så i stigende grad både udelukke de nordfinske og de islandske unge fra det fællesskab. Anerkender ordføreren ikke, at der er meget mere, der forener os i Norden, end at vi har en sprogstamme, som kan spores tilbage i tiden, men hvor mange faktisk ikke helt formår at forstå hinanden?

Kl. 18:22

Den fg. formand (Annette Lind):

Hr. Kim Edberg Andersen, værsgo.

Kl. 18:22

Kim Edberg Andersen (NB):

Man skal nok være radikal for at mene, at det, der skal forene os, er et helt fremmed sprog, som overhovedet ikke har noget med de nordiske sprog at gøre. Så skal man alligevel være noget radikal for at synes, at engelsk er vejen frem. Så kan man lige så godt tage springet helt vildt og tage indisk eller kinesisk, som så er det førende sprog nu, og så begynder vi alle sammen at samtale på det i stedet for at være stolte af vores kulturarv og vores sammenhold i de nordiske lande og så en gang imellem måske lige bide os i læben og høre lidt ekstra efter eller forsøge at gøre os forståelige på sprog, den anden måske ikke sådan lige umiddelbart forstår. Der er også en vinding i, at man nogle gange bliver nødt til lave en lidt større effort for at få det til at virke.

Kl. 18:23

Den fg. formand (Annette Lind):

Tak til hr. Kim Edberg Andersen. Der er ikke nogen korte bemærkninger. Og så ser jeg kun et nordisk mandat, et medlem fra Nordatlanten, og det er fru Anna Falkenberg fra Sambandsflokkurin. Værsgo.

Kl. 18:23

(Ordfører)

Anna Falkenberg (SP):

Tak for ordet. Og tak til samarbejdsministeren for redegørelsen, som jeg læser som en positiv udvikling af det nordiske samarbejde.

Jeg er glad for at høre, at regeringen særlig prioriterer det nordiske samarbejde med Færøerne og Grønland. Det glæder mig. Det nordiske samarbejde overlapper jo med det, som vi ofte står her i salen og taler om, nemlig rigsfællesskabet og Arktis. Derfor synes jeg, det er vigtigt, når vi så drøfter Norden, at vi faktisk også drøfter Færøerne og Grønland. Færøerne og Grønland har jo repræsentanter i Nordisk Råd, to fra hvert land, og så er jeg en del af den danske delegation, men repræsenterer jo også lidt Færøerne.

Jeg og Sambandsflokkurin har i længere tid haft et ønske om et fuldgyldigt færøsk medlemskab af Nordisk Råd, og det er jo ikke kun mig og mit parti, det er et enigt Lagting og et enigt politisk system på Færøerne, der har det ønske. Det ønske er stadig reelt, for jeg synes, det er en forudsætning for et ligestillet, ligeværdigt og respektfuldt arbejde mellem de nordiske lande, at vi er på lige fod med hinanden.

Nu skal vi ellers til at være på lige fod imod hinanden til EM i håndbold. For det færøske herrelandshold i håndbold har skrevet historie og har for første gang kvalificeret sig til EM-slutrunden, som spilles i Tyskland i januar næste år. De nordiske lande, som altid er godt repræsenteret til håndboldslutrunder, har udvidet sig med Færøerne. Det burde Nordisk Råd også gøre.

Jeg ved godt, at et færøsk medlemskab indebærer nogle juridiske ændringer eller måske snarere fortolkninger, men det er jeg sikker på kan lade sig gøre, hvis blot der er vilje til det. Fortolkningen af grundloven har ændret sig før, og man taler allerede i dag om at åbne op for Helsingforsaftalen, som jo er ændret flere gange før.

Verden, vi lever i, har ændret sig, og hvis vi har ønske om at modernisere vores samarbejde i Norden, må vi ikke lade de juridiske fortolkninger være årsagen til, at vi udelukker hinanden fra fællesskabet. Hele verden står over for udfordringer, hvor løsningerne ikke er åbenlyse, men det her kan vi gøre noget ved, hvis blot vi er villige til at finde en løsning. Jeg ved også, at ministeren ser positivt på sagen, og det er jeg meget taknemmelig for.

De nationale prioriteringer og forudsætninger varierer mellem de nordiske lande, men vi stræber hele tiden efter at forbedre forholdene imellem os. For der er et kæmpe potentiale i det nordiske samarbejde, hvis vi formår at udnytte det. Arbejdet med at styrke samarbejdet og fjerne grænsehindringer er et vigtigt led i at forbedre vores samarbejde. Og hvis du spørger mig, er det fjernelse af grænsehindringer, vi skal have det største fokus på de næste par år. For på trods af forskellige kulturer er vi alligevel ikke så forskellige. Vi har i hvert fald meget til fælles.

I forhold til den debat, der var lige før, om sprog, gør det ondt i mit hjerte, at vi begynder at tale om at skulle tale engelsk. For jeg synes, at noget af det vigtigste, vi har sammen i Norden, er, at vi kan forstå hinanden – i hvert fald langt de fleste af os. Og jo mere vi blot gør et forsøg på at prøve at forstå hinanden, jo bedre bliver vi til det. Hvis vi bare giver slip på det, er der ingen vej tilbage. Jeg får ondt i maven, jeg får ondt i hjertet, når jeg hører en dansker tale engelsk til en svensker. Det kan også være, det er, fordi jeg er fra Færøerne og vi er vant til at tale alle mulige sprog, det ved jeg ikke. Men jeg synes, det er en glidebane at bevæge sig ud på – også når det kommer til os unge.

Jeg har været en del af det nordiske samarbejde i et ungeperspektiv i mange år. Jeg var til min første Ungdommens Nordiske Råds session i 2014 og har været en del af præsidiet i UNR og også været vicepræsident for UNR, og sproget er en udfordring, når det kommer på skrift. Når det kommer i tale, er det ikke en udfordring, fordi vi har forskellige tolkningsmuligheder. Men hvis vi kan få resolutioner, der bliver skrevet på svensk, oversat til islandsk og finsk, er sproget ikke noget problem, og vi bliver bedre og bedre, jo mere vi øver os.

Så vil jeg gerne slutte med at takke for en god debat her i dag. Og tak for det gode samarbejde i den danske delegation til Nordisk Råd. Tak for ordet.

Kl. 18:28

Den fg. formand (Annette Lind):

Tak til fru Anna Falkenberg – der er ikke nogen korte bemærkninger. Så er vi igennem ordførerrækken, og derfor vil jeg gerne byde velkommen til ministeren for nordisk samarbejde. Værsgo.

Kl. 18:28

Ministeren for nordisk samarbejde (Louise Schack Elholm):

Tak for de mange gode indlæg – jeg vil tage bemærkningerne med i mit videre arbejde. Og tak for en god løbende dialog med den danske delegation i Nordisk Råd, senest ved vores aftenmøde den 18. april om et grønt Norden, men også ved mødet i Nordisk Råds delegation her inden det sidste ministerrådsmøde; det sætter jeg utrolig stor pris på. Jeg synes, det er rigtig rart at have muligheden for at drøfte nogle af de tematikker, som der er, med delegationen, og sidste gang var det så om et grønt Norden. Det kan være, at vi senere kommer til et konkurrencedygtigt Norden og et socialt bæredygtigt Norden.

Hvis man skal sammenfatte dagens debat, kan det gøres ganske kort. Den vigtigste konklusion må være, at vi alle støtter det nordiske samarbejde. Det nordiske samarbejde er vigtigt, og det er noget, vi alle kan relatere os til. Det gælder også regeringen, og vi vil faktisk opprioritere det. Den danske regering vil gerne det nordiske samarbejde. Vi kan mere, når vi går sammen, vi står alle med de samme udfordringer i en tid med krig i Europa.

De nordiske lande har en lang fælles historie, som hr. Mads Fuglede også var inde på. Vi har fælles værdier, som mange af jer har været inde på, og det giver os en enestående mulighed for at samarbejde om emner, der giver nordisk merværdi for den enkelte borger. Vores samfund hviler på en høj grad af tillid – ja, nogle kalder ligefrem tilliden for det nordiske guld. I Norden finder man de højeste niveauer af tillid i verden. Det er til gavn for såvel samfundsøkonomien som for enkeltpersoner og samfundet i sin helhed. Det nordiske samarbejde giver os den sammenhængskraft, der er så vigtig i samfundet.

Redegørelsen viser mange gode eksempler på fornuftigt nordisk samarbejde, og jeg kan supplere med nogle få yderligere eksempler. På kulturområdet er Nordisk Tænketank for Tech og Demokrati et rigtig godt eksempel på et meningsfuldt nordisk samarbejde. De sociale medier og techgiganterne har en enorm indflydelse på vores samfund, hverdagsliv og ikke mindst også på vores unge.

Det er en udvikling, der har medført mange store spørgsmål og problematikker, der går på tværs af landegrænser. Og der er behov for, at vi forholder os kritisk til, hvordan techgiganterne skal have lov til at påvirke vores samfund. Derfor giver det rigtig god mening, at vi samarbejder herom i Norden – både om at diagnosticere problemerne og om at finde løsninger. Her er det konkrete samarbejde, der er etableret med en nordisk tænketank, et godt eksempel. Tænketanken lancerede sine anbefalinger tidligere i april, men det stopper ikke her. Det vil blive fulgt op af politiske løsninger, og det ved jeg at kulturministeren arbejder på.

Også på justitsområdet er det nordiske samarbejde et format, der danner grundlag for sparring blandt de nordiske kollegaer om alle former for juridiske problemstillinger, der gør sig gældende på tværs af Norden. Samarbejdet muliggør eksempelvis en høj grad af informations- og erfaringsudveksling i forhold til gennemførte og påtænkte lovgivningsinitiativer i de nordiske lande.

To andre konklusioner fra dagens debat er, at der brug for det nordiske samarbejde mere end nogen sinde, og at det nordiske samarbejde også bør følge med tiden. Vi har alt for længe taget samarbejdet med de nordiske lande for givet – det går ikke længere. Ruslands invasion af Ukraine gør, at vi skal intensivere samarbejdet i Norden – det skal tages til et helt nyt niveau.

Der har måske været en tendens til, at de enkelte nordiske lande gik deres egne veje, men nu er det tid til at stå sammen for at få mere indflydelse. Hvis man ser på Norden, er jeg fuldstændig enig med hr. Christian Friis Bach om, at vi jo er et klart G20-land og måske endda et G10-land i størrelse. Mange steder er vores værdier og vores samfundsmodeller så sammenfaldende, at når vi puljer vores ressourcer, vores diplomatiske kræfter, så kan vi påvirke globalt.

Vores fælles nordiske vision er at skabe den mest bæredygtige og integrerede region i verden. Visionen er kun blevet mere relevant som følge af forandringerne omkring os. Det er blevet endnu vigtigere at fokusere på beskyttelse af vores nordiske samfundsmodel, på demokratiet, på den nordiske sammenhængskraft, på tryghed, sikkerhed og fred.

Kl. 18:33

Jeg vil nu prøve på at svare på nogle af de spørgsmål og kommentarer, som I er kommet med. En af de ting, der har været diskuteret, er bl.a. skatteaftalen med Sverige, og det er et punkt, jeg som minister også er meget opmærksom på at der er udfordringer med. Jeg ved, at skatteministeren arbejder med at prøve at lande en aftale med Sverige, som kan fremme integrationen af arbejdsmarkederne i Øresundsregionen, og det er jeg rigtig glad for.

Hr. Mads Fuglede nævnte også muligheden for hjemmearbejdspladser. Og der er det helt klart, at vi har en udfordring her og nu, for i Sverige er der indført et registreringskrav for danske arbejdsgivere, der kan udgøre en barriere for et velfungerende arbejdsmarked i Øresundsregionen. Problemet skyldes interne svenske regler, og det er derfor ikke en problemstilling, som kan adresseres fra dansk side; men der er en igangværende dialog mellem danske og svenske myndigheder om registreringsreglerne.

Rigtig mange af jer havde kommentarer i forhold til forsvarspolitikken, men jeg synes næsten, det er bedst, at I gemmer den diskussion til den debat, I skal have lige om lidt, om forsvarspolitikken. På nuværende tidspunkt indgår forsvarspolitikken ikke som et emne, vi diskuterer i Nordisk Råd, fordi det er udelukket, men jeg ved, at det er det, redegørelsen om lidt går ud på, så jeg synes, at I skal tage diskussionen om det der.

Så har der også været rejst en problemstilling i forhold til uddannelse. Det var hr. Mikkel Bjørn, der rejste den, men selv om han desværre ikke er til stede, vil jeg svare på det alligevel. Danmark har en lang tradition for at anerkende de nordiske erhvervsuddannelser, og en tænketank i regi af de nordiske kontorer for anerkendelse har afgivet en rapport, der hedder »Attraktive erhvervsuddannelser i Norden«. Udfordringer i nordisk regi hviler primært på landenes forskellige branchereguleringer, men vi har fortsat et fokus på det inden for sektoren, og det skyldes bl.a. også vores forskel i byggesikkerhed.

Så vil også lige knytte en kommentar til fru Anna Falkenbergs ord i forhold til Færøerne. Jeg sætter utrolig stor pris på samarbejdet med Færøerne i Nordisk Ministerråd, og jeg har rigtig gode samtaler med min kollega fra Færøerne. Jeg har også været rigtig glad for de gode samtaler, som jeg har haft med fru Anna Falkenberg. Danmark støtter de færøske ønsker om en stærkere rolle i det nordiske samarbejde, så vidt det er juridisk og politisk muligt. Vi drøfter gerne mulighederne for en styrket rolle for Færøerne i lyset af de statsretlige rammer, der gælder for Færøerne. Der er en god dialog i gang på embedsmandsniveau om sagen og de muligheder og udfordringer, der er på nuværende tidspunkt. Så det er noget, vi er meget opmærksomme på, og vi vil gerne give de bedste muligheder for at få indflydelse på tingene.

Så er der flere af jer, der også har nævnt nordisk ministerråd for transport, så det vil jeg også lige tage omkring. Vi har jo ikke et nordisk ministerråd for transport, og det er en diskussion, som har stået på igennem flere år, som flere af jer også har nævnt – og det er en udfordring. Det, som man kan sige, er, at vi er meget opmærksomme på de udfordringer, der er i forhold til transportområdet. Det er en diskussion, der til stadighed pågår, og som vi er opmærksomme på. Og jeg skal nok også tage jeres ønsker med videre til transportministeren, så han er opmærksom på det. Men på nuværende tidspunkt er der ikke et ønske i Nordisk Ministerråd om, at man får et nordisk transportråd. Men jeg skal gerne tage det med til vores egen transportminister.

Endelig skal jeg måske lige sige i forhold til grænsehindringer, for det er også punkt, der har været gennemgående for jer alle sammen. Det er et opmærksomhedspunkt for mig som minister. Jeg synes, at det i et af de allervigtigste opmærksomhedspunkter, som der kan være, fordi det er noget af det, der lægger hindringer i vejen for det samarbejde, vi har, og for, at vi kan færdes frit mellem landene. Det er jo noget af det, vi har som kerneværdier, nemlig at vi kan færdes frit; vi kan søge arbejde i hinandens lande; vi kan uddanne os; vi kan forelske os og bosætte os på tværs af landegrænser, og vi kan rejse på tværs. Derfor er grænsehindringerne rigtig vigtige, og det er en af vores store prioriteter i det nordiske arbejde at have fokus på de her grænsehindringer. Så det er et fokuspunkt, og vi arbejder med det.

Som fru Annette Lind også sagde, har vi i hvert fald i Danmark nu har ophævet den permanente grænsekontrol, og det er jeg jo rigtig glad for. Det betyder ikke, at vi ikke har styr på, hvad der foregår, men kontrollen foregår på en anden måde, så den ikke generer ganske almindelige mennesker, der bare skal på tværs af grænsen. Det tror jeg egentlig er en god måde at finde en balance på, så vi stadig væk har styr på, at der ikke sker noget kriminelt, at der ikke er for meget kriminalitet på tværs af grænserne, for det kan være en udfordring, men at det stadig er muligt at pendle på tværs og dermed fremme arbejdsmarkedet.



Kl. 18:39

Så skal jeg måske lige knytte en kommentar til sproget; det er et evigt diskussionspunkt. Jeg var også selv til stede ved den nordiske ungdomsfestival, og jeg oplevede, at de både havde inviteret lettere og flere forskellige andre, og det gjorde, at de havde svært ved at forstå nordisk. Samtidig med det havde jeg jo den store fornøjelse have Ungdommens Nordiske Råd med til vores aftenmøde med Nordisk Råds delegation – vi holdt en delegationsmiddag – og det er mit helt klare indtryk, at de bruger de nordiske sprog rigtig meget i Ungdommens Nordiske Råd. Så jeg synes egentlig, at det har stor værdi, at vi lærer at forstå hinanden. Det er også en udfordring, skal jeg da indrømme, at man skal lære lige at spidse ørerne, men jeg tror egentlig, det er meget sundt. Jeg oplever i hvert fald, at vi i Nordisk Ministerråd hjælper hinanden, når folk har udfordringer. Så vi finder løsninger på det. Man skal være lidt omstillingsparat. Mit håb er, at vi kan fortsætte med at fremhæve de nordiske sprog og de fællesskaber, vi har, i kulturen – også sprogligt. Tak.

Kl. 18:40

Den fg. formand (Annette Lind):

Tak til ministeren for nordisk samarbejde. Der er ikke nogen korte bemærkninger.

Da der ikke er flere, der har bedt om ordet, er forhandlingen sluttet.

Så vil jeg bede de medlemmer, som forlader salen nu, om at logge ud på deres pladser. De, der skal blive her til forhandlingen af R 3, skal forblive logget ind.

Det sidste punkt på dagsordenen er:

16) Forhandling om redegørelse nr. R 3:

Forsvarsministerens redegørelse om det nordiske forsvars- og beredskabssamarbejde. 

(Anmeldelse 08.02.2023. Redegørelse givet 08.02.2023. Meddelelse om forhandling 08.02.2023).

Kl. 18:40

Forhandling

Den fg. formand (Annette Lind):

Nu skal vi i gang med endnu en redegørelsesdebat, og det betyder, at ordførerne skal rykke frem på de forreste rækker. Man skal logge af på sin egen plads, og så skal man logge på med sit eget nummer på den plads, man får tildelt på første eller anden række.

Vi holder en kort pause, til vi får det tekniske på plads.

Tak for det. Så skal vi også lige have forsvarsministeren i salen, og så vil jeg gerne bede om ro på de forreste rækker, for nu er forhandlingen åbnet. Den første ordfører, vi skal sige velkommen til, er hr. Simon Kollerup fra Socialdemokratiet. Værsgo.

Kl. 18:43

(Ordfører)

Simon Kollerup (S):

Tusind tak for det. Og selvfølgelig også en stor tak til forsvarsministeren for at have lavet den her redegørelse, som han har været så venlig at dele med Folketinget, så vi kan snakke om den her i aften. Det er jo en årligt tilbagevendende begivenhed, at vi får en redegørelse fra forsvarsministeren om det nordiske forsvars- og beredskabssamarbejde. Og man kan sige, at siden den her redegørelse blev behandlet sidste gang her i salen, er der jo sket en hel del. Man kan vist roligt sige, at også det nordiske forsvars- og beredskabssamarbejde måske faktisk er mere aktuelt, end det har været i meget, meget lang tid, og udfylder en stadig mere relevant del af vores sikkerhedspolitik herhjemme i Danmark. Samtidig tror jeg også, det er en fair udlægning, at vi med de øvrige nordiske lande deler et fælles og i øvrigt stadig mere komplekst trusselsbillede og fælles udfordringer, og at det selvfølgelig er en helt given ting, og det er det også for os i Socialdemokratiet, at vi håndterer de fælles udfordringer og det fælles trusselsbillede i fællesskab. Vi deler et fælles nordisk værdigrundlag, som vil danne baggrund for et stærkt samarbejde på både forsvars- og beredskabsområdet.

Den 24. februar sidste år blev den verden, som vi har kendt igennem årtier, med et forandret fuldstændig, da Putin og Rusland på brutal vis indledte en alvorlig angrebskrig mod Ukraine. Jeg tror, at vi alle sammen husker de skrækkelige billeder fra dagene, der kom umiddelbart derefter. Det var typisk billeder, man så optaget på smartphones – billeder, videoklip fra civile ukrainere, som dokumenterede via deres telefon i hånden, at der nu igen desværre var udbrudt krig på europæisk territorium og dermed altså i Danmarks nærområde.

I Socialdemokratiet mener vi, det er helt afgørende, at vi fortsætter den stærke støtte, vi udviser til Ukraine, da det handler om grundlaget for vores samfund, nemlig frihed og sikkerhed i sig selv. I Danmark har vi f.eks. bidraget ved at donere hele vores nyindkøbte artilleri, indgået samarbejde om renovering af donation af et trecifret antal Leopard 1-kampvogne. Vi har samlet set bidraget med militær støtte for et meget højt milliardbeløb til Ukraine, og vi er klar til at gøre endnu mere fra dansk side. Så sent som i dag blev den nyeste donationspakke præsenteret fra regeringens side. Samtidig er de nordiske lande jo trådt sammen om også at støtte Ukraine, bl.a. som opfølgning på den donorkonference, der blev afholdt under titlen Copenhagen Conference.

Vores fortsatte indsats er vigtig. Det handler både om Danmark selv, men også om Europas sikkerhed og selvfølgelig ikke mindst om de nordiske landes sikkerhed. Da jeg prøvede at finde lidt ord til debatten her i dag og til talen her, fandt jeg ud af, at min gode kollega, som for indeværende er formand, fru Annette Lind, havde holdt en ordførertale om den her redegørelse i sidste folketingssamling. Og noget af det, jeg bed mærke i fra den debat, var følgende citat, som jeg syntes var ret godt:

»Når truslen udefra vokser, skal vi og vores nabolande rykke endnu tættere sammen.«

Det er meget rigtigt sagt, ikke mindst i den situation, vi står i nu, for man må sige, at de nordiske lande også er rykket endnu tættere sammen efter Ruslands ulovlige angrebskrig mod Ukraine. Ud af de fem lande, der er medlemmer af NORDEFCO, var to af dem, nemlig Finland og Sverige, ikke medlemmer af NATO, da der sidste år udbrød krig i Europa igen, og det må man sige at krigen i Ukraine fik ændret på. Et par måneder efter krigens udbrud indgav både Sverige og Finland deres ansøgninger om at blive medlem af forsvarsalliancen, og godt et år efter blev Finland optaget som det 31. medlemsland af NATO. Og vi har selvfølgelig en stærk forventning om, at Sverige bliver optaget som medlemsland her til sommer.

Kl. 18:48

Ruslands reaktion ved at opruste sit luftværn efter Finlands optagelse i NATO understreger jo kun truslens alvor for os alle sammen. Som ministeren skriver i redegørelsen, vil Sveriges og Finlands beslutning om NATO-medlemskab uden tvivl styrke det nordiske forsvarssamarbejde markant, og på den baggrund mener vi i Socialdemokratiet, at det naturligvis giver god mening at opdatere de dokumenter, der udgør fundamentet for samarbejdet mellem landene i NORDEFCO.

Jeg synes, at det efterhånden må stå klart for enhver, at det naturligvis fortsat er nødvendigt at styrke Danmarks forsvarssamarbejde. Det gælder både i regi af NORDEFCO, men også i EU og selvfølgelig ikke mindst i NATO-sammenhæng. Samarbejde er mere aktuelt end nogen sinde, og derfor skal vi naturligvis også fremadrettet have fokus på at styrke det nordiske forsvars- og beredskabssamarbejde.

Det er klart, at talen her selvfølgelig handler rigtig meget om forsvarssamarbejdet i Norden, særlig på forsvarsområdet. Det må næsten være sådan i den situation, vi er i, men det betyder selvfølgelig ikke, at vi ikke også mener, at samarbejdet på beredskabsområdet er vigtigt. For selvfølgelig er det vigtigt, at vi i det nordiske kan håndtere det, når en katastrofe rammer, ligesom vi skal kunne hjælpe hinanden landene imellem og hjælpe lande uden for Europa hurtigt og effektivt. Derfor mener vi også, det er vigtigt, at vi arbejder målrettet videre med de udviklingsmål, der ligger på beredskabsområdet inden for bl.a. krisestyring og klimaforandringer, fordi grænseoverskridende problemer kræver grænseoverskridende samarbejde.

Derfor vil jeg bare runde af her med at sige, at jeg både som dansker, men også som europæer, er enormt stolt over den solidaritet og det sammenhold, der er blandt landene i den frie verden, og den hjælp, vi i fællesskab yder til Ukraines frihedskamp og også til resten af verden, når katastroferne rammer. Tak.

Kl. 18:50

Den fg. formand (Annette Lind):

Tak til hr. Simon Kollerup for ordførertalen. Der er en kort bemærkning, og jeg vil gerne give ordet til hr. Carsten Bach fra LA.

Kl. 18:50

Carsten Bach (LA):

Ja, tak til hr. Simon Kollerup for en fin tale, som jo omhandlede bl.a. Ukraine og faktisk måske, den påstand vil jeg vove, primært havde fokus på Ukraine og situationen der. Og det er der jo sådan set god grund til.

Noget, jeg måske savnede i ordførerens tale, var nogle tanker om Arktis. Det er jo sådan, at det nordiske samarbejde udvikler sig i de her år, og de nordiske lande er jo også arktiske stater. For ganske nylig kunne vi læse, at den fungerende forsvarsminister sætter oprustningen i Arktis over, kan man sige, fokus på Østersøregionen. Kan hr. Simon Kollerup måske indvie os i, hvad Socialdemokratiets holdning er til det?

Kl. 18:51

Den fg. formand (Annette Lind):

Ministeren, værsgo.

Kl. 18:51

Simon Kollerup (S):

Nej, ikke endnu. (Den fungerende formand (Annette Lind): Nej, undskyld. Forhenværende minister, hr. Simon Kollerup). Ordføreren skal nok tage ordet.

Tak for spørgsmålet. Det er rigtigt, at det var jeg faktisk ikke inde på i min ordførertale, og det kunne jeg med rette have været, ikke mindst fordi jeg til fulde deler den analyse, som ministeren har præsenteret, nemlig at Arktis og også vores rigsfællesskab er og skal være en topprioritet, når vi skal definere rammerne for de næste mange års forsvarspolitik i Danmark. Jeg tror også, det er fair at sige, at der måske er nogle, der kommer til at undervurdere betydningen af Arktis lidt nogle gange, og jeg tror, at i sådan en storpolitisk, geopolitisk sammenhæng kommer vi kun til at se Arktis fylde endnu mere. Så jeg må sige, at selv om det er svært at rangordne det, afgøre, hvad der skal have forrang frem for andet, deler jeg ministerens analyse af, at Arktis og rigsfællesskabet er på den absolutte top af, hvad der er vigtigt. Det er jo ikke mindst relevant i en debat i dag om det nordiske samarbejde, fordi det grænser ind over de lande, vi deler område med.

Kl. 18:52

Den fg. formand (Annette Lind):

Hr. Carsten Bach for en anden kort bemærkning. Værsgo.

Kl. 18:52

Carsten Bach (LA):

Tak. Det er jeg glad for at høre. I Liberal Alliance deler vi også selv analysen, som ministeren tidligere har givet udtryk for. Noget andet, ministeren giver udtryk for, er, at den her oprustning i Arktis er nødvendig for at kunne opretholde Arktis som et såkaldt lavspændingsområde. For kort tid siden havde vi forhandlingen af den arktiske redegørelse her i salen også, hvor Venstres ordfører, Michael Aastrup Jensen – synes jeg – gav en rigtig fin og korrekt analyse af, at vi skal passe på, at vi ikke forholder os naivt til det her begreb med Arktis som et lavspændingsområde. Kan forsvarsordføreren for Socialdemokratiet måske give et take på, hvad Socialdemokratiets holdning til Arktis som et lavspændingsområde er?

Kl. 18:53

Den fg. formand (Annette Lind):

Ordføreren, værsgo.

Kl. 18:53

Simon Kollerup (S):

Det kunne man jo ønske sig at det ville være til tid og evighed. Jeg tror bare at den geopolitiske og sikkerhedspolitiske virkelighed er, at også Arktis og måske i særlig grad Arktis er under pres for ikke at kunne have status af lavspændingsområde. Det er jo derfor, vi også er nødt til at prioritere det, når vi skal lave rammerne for det kommende forsvarsforlig. Det er det, jeg mener, når jeg siger det med, at vi ikke må være naive omkring Arktis og gøre, som om det er lavspændingsområde, for virkeligheden er noget mere brutal deroppe.

Kl. 18:54

Den fg. formand (Annette Lind):

Tak for det. Så vil jeg gerne give ordet til fru Anne Valentina Berthelsen fra SF. Værsgo.

Kl. 18:54

Anne Valentina Berthelsen (SF):

Tak for det. Jeg vil egentlig godt samle op, hvor Liberal Alliance slap, og det er, fordi jeg – lidt som ordføreren selv udtrykte det – synes, at Arktis måske er en lille smule overset for tiden i den sikkerhedspolitiske debat. Og det kunne der jo være en årsag til. For det første har vi meget travlt med den østlige flanke i NATO, altså grænsen til Rusland, og det er der helt naturlige årsager til. Men spændingsniveauet i Arktis bliver tiltagende vigtigt at rette vores opmærksomhed mod. Vi har jo selv indflydelse på, hvor meget og hvor lidt vi koncentrerer os om Arktis. Vi mener i SF, vi skal bruge nogle kræfter i det forsvarsforlig, der kommer om lidt, på at rette vores blik på Arktis, men sådan set også på det nordiske samarbejde, fordi vi jo alle sammen har lidt ejerskab over, hvad der foregår i Arktis og i Nordatlanten. Kunne man forestille sig, at Socialdemokratiet er enige i, vi skal bruge nogle kræfter på at revidere vores tilgang til Arktis inden for f.eks. NORDEFCO?

Kl. 18:55

Den fg. formand (Annette Lind):

Hr. Simon Kollerup, værsgo.

Kl. 18:55

Simon Kollerup (S):

Jeg synes da, det er oplagt, og det er også det, jeg lidt prøver at sige i min tale her, at når vi ser også gode naboer forhåbentlig begge to blive medlem af NATO nu her, er der da grundlag for, at man også bruger den anledning til at revidere de sådan underliggende dokumenter for NORDEFCO-samarbejdet f.eks. Men jeg havde nær sagt, at vi også er nødt til at rykke den debat om Arktis her hjem. For jeg kunne jo godt se, at da ministeren så præsenterede sin i øvrigt ganske udmærkede analyse, som jeg fuldstændig deler, var der jo også partier i Folketinget her – og det er slet ikke ordførerens parti, men andre partier – som lynhurtigt var ude og sige, at der bestemt var andre områder, som skulle prioriteres over det arktiske, når vi skulle til at lave forsvarsforliget. Så vi er nødt til i første omgang, synes jeg, at etablere en fælles analyse af, om det arktiske område skal have en topprioritet, når vi laver det kommende forlig. Og kan vi ikke gøre det her i dag, for jeg er ikke sikker på, at alle partier er til stede i dag, så må vi jo gøre det inden for rammerne af de forhandlinger, som ministeren indleder inden ret længe.

Kl. 18:56

Den fg. formand (Annette Lind):

Er der en anden kort bemærkning? Værsgo.

Kl. 18:56

Anne Valentina Berthelsen (SF):

Ja, og i forlængelse af det, vil jeg sige, at Norden jo står helt anderledes stærkt lige nu i vores samarbejde på forsvarsområdet. Finland er kommet ind i NATO, og det gør noget ved magtbalancen økonomisk i NATO, og forhåbentlig får vi Sverige med. Men hvis man kigger på vores styrkemål for NATO, fylder kapaciteter til at passe på Arktis og overvåge arktisk jo ikke sådan sindssygt meget. Det er jo altså noget, vi har indflydelse på selv. Og jeg kunne forestille mig, at f.eks. Sverige og Finland vil være enige i, at det skulle vi prøve at prioritere op, næste gang vi skal snakke styrkemål. Er Socialdemokratiet enig i det?

Kl. 18:57

Den fg. formand (Annette Lind):

Ordføreren.

Kl. 18:57

Simon Kollerup (S):

Med fare for, at det en lille smule bliver en gentagelse af er mig selv, synes jeg, det er meget naturligt, at når vi ser NATO udvide sig på den måde med først Finland og forhåbentlig også Sverige lige om lidt, er det da helt naturligt, at man også ser på NORDEFCO-samarbejdet, og at man der også retter sit fokus længere mod nord. Det synes jeg er naturligt, fordi det også er et område – og ordføreren siger det jo også selv – hvor de nordiske lande deler prioriteter, og hvor vi også så bruger anledningen til at styrke det transatlantiske bånd, som vi har tilfælles. Så ved jeg, at der jo er lavet yderligere samarbejde, et intensiveret samarbejde på materielområdet i 2021, og i 2022 blev mere formaliserede samarbejder også styrket.

Kl. 18:57

Den fg. formand (Annette Lind):

Tak til Socialdemokratiets ordfører, hr. Simon Kollerup. Der er ikke flere korte bemærkninger. Så skal vi sige velkommen til Venstres ordfører. Værsgo, hr. Mads Fuglede.

Kl. 18:58

(Ordfører)

Mads Fuglede (V):

Tak for ordet, og tak til ministeren for redegørelsen, som kommer rigtig godt omkring vores forsvars- og beredskabssamarbejde i Norden. Siden sidste redegørelse er alt jo blevet vendt på hovedet, fordi krigen er kommet til Europa igen, desværre. Den brutale og fuldbyrdede invasion af Ukraine er en tragedie, som også har påvirket vores breddegrader, og det har grundlæggende forandret hele den sikkerhedspolitiske situation, at man her har en nation, der forsøger at erobre et naboland under ly af en atomparaply. Vi mærker krigen i Ukraine, og vi mærker, at Putin tryktester sine nordiske naboer, og vores nordiske naboer reagerer herpå. For Venstre understreger det vigtigheden af et nordisk sammenhold.

I Norden har vi tradition for et langt og godt samarbejde på rigtig mange områder, også når det gælder forsvars- og beredskabssamarbejdet. Men det niveau, som vi skal op på nu, er noget, der er historisk, og noget, vi ikke har oplevet siden dronning Margrete I – det er alligevel et stykke tid siden. Samarbejdet får en ny dimension, når Norden inden længe samles i NATO med Finlands medlemskab og Sveriges kommende ditto. Men også sikkerheden i Norden, Arktis, Østersøregionen og det transatlantiske område får en helt ny dimension nu. Norden bliver et af de områder, hvor man vil opleve den mest markante inddæmning af Rusland, fordi vi også har hele Ishavet og Arktis under vores område nu.

Det kommer også til at ændre vores forhold internt i Norden. Finland bliver der, hvor man vil opleve, at man er en frontlinjenation. Det betyder også, at Danmark skifter til at være et transitland. Vi vil opleve, at vi skal spille nogle forskellige roller i det nordiske samarbejde. Vi vil i fællesskab få en forsvarsindustri, hvis vi lægger hele Nordens forsvarsindustrielle kapaciteter sammen, der er på niveau med de allerstørste i Europa. NATO-udvidelsen, men også afskaffelsen af EU-forbeholdet, som vi i mit parti har kæmpet for, gør det muligt at styrke samarbejdet i Norden endnu mere. Vi bakker selvfølgelig op om at gribe muligheden for et endnu tættere samarbejde. Det er helt naturligt for os.

Næste år overtager Danmark formandskabet for NORDEFCO. Krigen i Ukraine har påvirket NORDEFCO's prioriteter, som i dag er centreret omkring støtte til Ukraine og håndtering af de nye sikkerhedspolitiske udfordringer. De nordiske lande har sammen søsat fælles tiltag for at støtte Ukraine. Dermed står vi sammen om at sige fra over for Putins adfærd, ikke kun med ord, men i den grad også med handling. I forlængelse heraf er vi glade for, at NORDEFCO-samarbejdet nyder stor opbakning, og at vi på tværs af landene er enige om at styrke samarbejdet.

Ud over samarbejdet i NORDEFCO samarbejder de nordiske lande også internationalt, bl.a. i forbindelse med militære øvelsesaktiviteter. Vi arbejder også bilateralt og trilateralt. Det er alt sammen med til at styrke sikkerheden i vores region. Ligeledes er samarbejdet om hjemmeværnet i Danmark, Norge og Sverige tæt og udbytterigt. Vi samarbejder om uddannelses- og øvelsesaktiviteter  og har gjort det længe på et sådant niveau, at man kan have på fornemmelsen, at det, der er sket, har vi haft et varsel om i lang tid. I Venstre ønsker vi et stærkt hjemmeværn, som evner at tiltrække og fastholde frivillige, og derfor bakker vi fuldt op om det nordiske samarbejde på dette område.

På beredskabsområdet samarbejder vi ligeså tæt i Norden om at skabe robuste samfund, der kan forebygge og håndtere kriser, bl.a. via hackersamarbejdet. Her samarbejder vi aktuelt om tre udviklingsmål. Det ene er krisestyring, det andet er klimaforandringer, og det sidste er værtsnationsstøtte. Vi udveksler viden og erfaringer, som kommer alle til gavn.

Afslutningsvis vil jeg understrege, at det er helt afgørende for Venstre, at vi i Danmark opbygger et troværdigt forsvar, beredskab og hjemmeværn, så vi kan tage ansvar for vores egen sikkerhed og modstå kriser. Her er det også afgørende, at vi har stærke samarbejdsrelationer til vores venner i Norden og selvfølgelig også i resten af Vesten. Sammen er vi jo trods alt stærkest. I de nordiske lande har vi et unikt sammenhold på baggrund af vores fælles historie og værdigrundlag, men nu også et fælles trusselsbillede, og vi er meget langt fra den fortid, hvor vi bare tilbage i anden verdenskrig havde én part, der var neutral, og andre var besatte og en fjerde var allieret med Nazityskland. Sådan er det trods alt ikke længere. Jorden er gødet for et endnu tættere samarbejde for at løse de fordringer, vi står over for, og for at styrke vores sikkerhed og beredskab. Det skal vi handle på, for sådan passer vi bedst på Danmark, og sådan leverer vi et af de væsentligste bidrag til NATO-alliancen. Tak for ordet.

Kl. 19:03

Anden næstformand (Jeppe Søe):

Tak til ordføreren. Der er ingen korte bemærkninger. Næste ordfører er hr. Peter Have fra Moderaterne.

Kl. 19:03

(Ordfører)

Peter Have (M):

Tak for ordet, og tak til forsvarsministeren for redegørelsen om det nordiske forsvars- og beredskabssamarbejde. Det nordiske samarbejde er et centralt holdepunkt i en verden i hastig forandring. Den sikkerhedspolitiske situation i Norden har ændret sig som en konsekvens af Ruslands invasion af Ukraine. Trusselsbilledet er forandret, og som redegørelsen pointerer, skal vi håndtere udfordringerne i vores region i fællesskab med vores allierede partnere i NATO og EU.

Det nordiske forsvars- og beredskabssamarbejde bidrager til en øget regional sikkerhed og stabilitet i Norden. De nordiske lande har en fælles historie og et fælles værdigrundlag. Det skal vi værne om og fortsat sikre en stor sammenhængskraft i Norden. Vores fælles værdigrundlag lægger op til et stærkt forsvars- og beredskabssamarbejde, hvilket er essentielt, når de nordiske lande deler fælles trusselsbillede og fælles udfordringer. Disse håndteres bedst i fællesskab, og derfor er det fortsat vigtigt at styrke det nordiske forsvarssamarbejde. Det går vi meget op i i Moderaterne.

Finlands og Sveriges kommende NATO-medlemskab samt afskaffelse af det danske EU-forsvarsforbehold baner vejen for et endnu tættere nordisk samarbejde og i NORDEFCO. Dette gælder bl.a. det operative samarbejde og det materielfaglige samarbejde, herunder forsyningssikkerhed og ressourceoptimering. NATO-udvidelsen vil uden tvivl styrke sikkerheden i Norden og hele det transatlantiske område. Samtidig giver det også en stærkere nordisk stemme i NATO samt et større potentiale for tættere samarbejde. Det har Danmark en sikkerhedspolitisk interesse i. Ruslands aggressive adfærd præger spændingsniveauet i regionen i højere grad, end vi har været vant til tidligere. Det understreger vigtigheden af bl.a. en suverænitetshåndhævelse i luftrummet, og det er det, danske kampfly bidrager til.

Når vi diskuterer det nordiske forsvars- og beredskabssamarbejde, må vi ikke glemme den stigende geopolitiske interesse i Arktis. Alle de nordiske lande har fælles interesser i Arktis og Nordatlanten, hvorfor kontrollen med Østersøen er en forudsætning for fælles tryghed. Derfor mener Moderaterne fortsat, at vi skal styrke det transatlantiske samarbejde og agere sammen i fred såvel som i krise og konflikt.

Det nordiske beredskabssamarbejde skaber fundamentet for vores robuste samfund, der kan håndtere konflikter og kriser nationalt såvel som internationalt. Når Danmark overtager formandskabet for NORDEFCO i 2024, må vi efter vores mening fastholde fokus på støtte til Ukraine samt styrkelse og tilpasning af det nordiske forsvarssamarbejde som følge af Finlands og Sveriges kommende NATO-medlemskab. Dette kræver en tættere koordination og dialog i NORDEFCO. Moderaterne ser derfor et stort potentiale i at styrke det nordiske forsvars- og beredskabssamarbejde, da vi i Norden ikke ret meget længere har forskellige sikkerhedspolitiske udgangspunkter i og uden for NATO.

Helt grundlæggende bør vi arbejde for tættere koordinering af træning, øvelser og løsninger på vores fælles udfordringer i Norden. Det skal vi gøre i fællesskab med vores allierede i NATO og EU. Det nordiske forsvars- og beredskabssamarbejde vedholder vi. Regeringen vil fortsat tillægge dette samarbejde stor betydning, og det danske formandskab for NORDEFCO i 2024 vil bidrage til den positive udvikling i nordisk samarbejde. Tak for ordet.

Kl. 19:07

Anden næstformand (Jeppe Søe):

Tak til ordføreren. Næste ordfører er fra Socialistisk Folkeparti, og det er fru Anne Valentina Berthelsen.

Kl. 19:07

(Ordfører)

Anne Valentina Berthelsen (SF):

Tak for ordet. Det er jo svært egentlig at vide, hvor man skal starte henne. Det er en radikalt forandret verden, som vi står i efter Ruslands invasion i Ukraine, også set med danske og med nordiske briller. Det tror jeg ikke der er nogen herinde i salen der er i tvivl om. Det kræver jo noget af os. Det kræver et meget stærkere samarbejde, end vi hidtil har haft, om forsvar, om at imødegå truslen, især fra Rusland lige nu, men sådan set også på længere sigt andre steder fra, og om vores operative samarbejde, vores kapaciteter og vores beredskab.

Jeg kunne ønske mig lige nu, at Sverige ligesom Finland var blevet medlem af NATO. Det er desværre ikke tilfældet. Der var engang, hvor Sverige og Finland var så bange for Rusland, at de ikke turde melde sig ind i NATO, og nu er de blevet så bange for Rusland, at de ikke tør andet. Heldigvis har vi jo fået Finland med, og det tror jeg bliver afgørende for vores nordiske forsvarssamarbejde, for Finlands formåen på forsvarsområdet og især den økonomi, som følger med, er med til at gøre noget ved, hvad Norden kan internt i NATO. Det er med til at styrke vores muligheder for at koordinere vores forsvarssamarbejde, som jo selvfølgelig allerede er formaliseret i NORDEFCO, men som nu på helt andre måder kan udnyttes og bringes til at nå sit fulde potentiale. Det betyder også, at vi selvfølgelig fra dansk side skal gøre alt, hvad vi kan, i samarbejde med de andre nordiske lande for at hjælpe Sverige ind i NATO. Adfærden fra Erdogan er uacceptabel, og forhåbentlig kan vi få bugt med hans magtspil. Indtil da skal vi udnytte de muligheder, vi har, og det er jo bl.a. NORDEFCO.

I det, som vi har fået udsendt fra ministeren til den her redegørelsesdebat, er det jo sådan set meget fint beskrevet, hvad det er for nogle samarbejdsmuligheder, vi har i forvejen: Det er det operative samarbejde; det er samarbejdet om materielindkøb; strategisk koordination af, hvad det er for nogle kapaciteter, vi skal erhverve os, og hvordan de skal spille sammen; det er forsyningssikkerhed; og opbygningen af en forsvarsindustri, selvfølgelig på europæisk plan, men også i Norden; det er sikring af kritisk infrastruktur; det er øvelser; og også medvirken i et permanent forøget beredskab langs grænsen til Rusland.

Vi har jo et særligt ansvar to steder i Norden. Vi har et særligt ansvar i Baltikum, hvor vi har tætte allierede, ikke mindst i Letland, som Danmark nu i dag sender flere soldater til og løfter opgaven med det øgede NATO-beredskab på fornemste vis. Og koordinationen i NATO og uden for NATO om, hvordan vi passer på Baltikum, tror jeg kan blive meget stærkere, ikke mindst i regi af NORDEFCO. Jeg ved jo selvfølgelig ikke, hvad det er, der er blevet indstillet fra Forsvarskommandoernes side i NORDEFCO, herunder fra Danmark, men kunne man forestille sig en nordisk forsvarskommando, ikke nødvendigvis i regi af NATO, især ikke så længe Sverige ikke er med, men så måske lidt som JEF i et samspil mellem NORDEFCO og NATO, hvor vi samarbejder med de kapaciteter og den økonomi, som vi står så meget stærkere med på forsvarsområdet, ikke mindst nu, hvor Finland er kommet med i NATO, og at sætte det på spil i at passe på Baltikum? Jeg ved det ikke, men jeg synes, det er værd at undersøge.

Kl. 19:12

Så har vi et særligt ansvar et andet sted, og det er i Arktis. Set med mine øjne er der for lidt opmærksomhed på den trussel, som vi skal imødegå i Arktis, og vigtigheden af at få Arktis tilbage som lavspændingsområde.

Det er klart, fordi vi står i en situation, hvor krigen i Ukraine og Rusland og ikke mindst grænsen til Rusland spiller en ekstremt stor rolle i den offentlige debat og i vores forsvarsinvesteringer og i vores samarbejde, men Arktis er noget, vi skal holde øje på i fremtiden. I det tilfælde, hvor situationen eskalerer – gud forbyde det – har vi nogle forsyningslinjer, der går igennem Arktis fra Europa til USA, som vi skal være opmærksomme på. Jeg noterer mig, at Rusland opbygger det, man kalder sea denial-zoner, altså zoner med russiske ubåde med atomkapacitet og atomvåben på, som det gør det meget svært for NATO at operere i nærheden af i det spænd, der ligger mellem Grønland og Sverige og Norge, det farvand, som man i NATO kalder for det høje nord. Hvordan får vi kontrol over den udvikling i tilfælde af en situation, som eskalerer? Det er spørgsmål, som vi bliver nødt til at rette vores opmærksomhed imod og stille os selv, og jeg tror, at NORDEFCO foreløbig er det rigtige forum at begynde den samtale i. Det er jo ikke en let opgave.

Når vi taler om Arktis, taler vi også om rigsfællesskabet, og der har vi i Danmark et særligt ansvar for inddragelse, for dialog med Grønland og Færøerne og deres holdning til, hvordan den her situation skal gribes an. Men vi har kapaciteterne. I Danmark har vi fregatter, i Sverige har de ubåde, og de har endda nogle af de bedste af slagsen. Nordmændene har lige købt ubåde også, og med de rigtige investeringer i radarer, i sonarer og med den rigtige informationsdeling, den rigtige koordination, ikke mindst om spionage truslen, tror jeg, at vi kan skabe langt mere tryghed om vores forsvarsmæssig beredskab og det øvrige beredskab i og omkring Arktis.

Så er der jo spørgsmålet om, om en anden slags beredskab, nemlig kriseberedskabet, katastrofeberedskabet, som vi så under covid-19, og som vi stadig ser i forbindelse med klimaforandringerne og den påvirkning, som de har på vores del af verden, stadig ikke er stærk nok. Jeg tror, vi kan lære noget af f.eks. Sverige, hvad angår beredskab. Jeg har noget familie, som bor i den sydlige del af Sverige, og jeg må sige, at jeg bliver stadig imponeret over, hvad de har af information til rådighed om, hvordan man agerer i tilfælde af en alvorlig krise, i tilfælde af naturkatastrofer – alt sammen ting, som vi indtil nu har været ganske forskånet for i Danmark, men som jeg tror vi i nogen grad bliver nødt til at udvikle vores beredskaber på.

Så er der også spørgsmålet om nukleare kapaciteter. Hvad gør man i tilfælde af ulykker på atomkraftværker? Det ved man også væsentlig mere om i Sverige f.eks., end man gør i Danmark, heldigvis for det. Vi har ikke haft behov for det tidligere, men situationen taget i betragtning er det et område, hvor vi også kan blive bedre til at samarbejde, og hvor vi kan påvirke udviklingen i vores nabolande. Der er jo mange ting, vi er enige om, men som set med SF's briller i hvert fald måske godt kunne blive mere koordineret. Der er muligheder i det her nordiske samarbejde. Tusind tak for ordet.

Kl. 19:16

Anden næstformand (Jeppe Søe):

Selv tak. Der er ingen korte bemærkninger. Næste ordfører er fru Lise Bech fra Danmarksdemokraterne.

Kl. 19:17

(Ordfører)

Lise Bech (DD):

Tak, formand. Først vil jeg sige tak til forsvarsministeren for redegørelsen. I Danmarksdemokraterne er vi rigtig glade for de her stærke militære bånd, der er imellem de nordiske lande. Med Ruslands invasion af Ukraine sidste år er det, som det allerede er blevet sagt, vigtigere end nogen sinde, at vi rykker sammen i bussen. Og det gør vi. Derfor er det jo også glædeligt, som vi også har hørt – det er jo ikke sådan at komme på som nr. 4-5 i rækken – med Finlands og Sveriges beslutning om at blive medlem af NATO. Det vil jo styrke det nordiske forsvarssamarbejde både politisk og operativt.

Årets aktiviteter og NORDEFCO's norske formandskabs prioriteter har i 2022, som redegørelsen også påpeger, selvfølgelig været meget påvirket af Ruslands invasion af Ukraine. Danmark har været vært for donorkonferencen Copenhagen Ukraine Conference. I den forbindelse har de nordiske lande lagt vægt på en samlet støtte til Ukraine.

Island har taget lederskab på et minerydningsprojekt i Ukraine. De nordiske lande har både før og efter Ruslands invasion den 24. februar 2022 benyttet sig af NORDEFCO's krisestyringsmekanisme, CCM, og drøftet situationen løbende. Finlands og Sveriges beslutning om NATO-medlemskab har givet anledning til at få revideret NORDEFCO-samarbejdet. Det er også ret væsentligt, for med den trussel fra Rusland, vi har, er vi jo nødt til at revidere det i forhold til medlemskab, når vi udvider kredsen.

I november blev det præsenteret af de nordiske forsvarschefer, hvordan de anbefalede den militære organisering af de nordiske lande som følge af NATO-udvidelsen. Ligeledes er de nordiske lande i JEF-regi på grund af Finlands og Sveriges kommende NATO-medlemskab gået sammen om at planlægge og gennemføre militære øvelsesaktiviteter for at demonstrere politisk og militær støtte til de to ansøgerlande. I den forbindelse har de danske kampfly bl.a. deltaget i samtræning med finske kollegaer.

Det er altså alt det her, der ligesom også er nævnt i redegørelsen. Det siger noget om, at når vi får Finland og Sverige med, sammentømrer vi det nordiske, også inden for NATO. Så det er rigtig dejligt. NATO er jo på alle måder Danmarks vigtigste partner på forsvarsområdet, og jeg håber og tror, at når vi får det nye forsvarsforlig og det bliver vedtaget, kan vi langt om længe opfylde NATO's 2-procentsmålsætning og opfylde de krav fra NATO. Men som man kan læse i medierne, lyder det jo til, at der er stor enighed om det.

Det er også særdeles positivt at læse ministerens redegørelse om beredskabssamarbejdet og om det nordiske hjemmeværnssamarbejde, altså at der er løbende kontakt mellem de nordiske beredskabsmyndigheder med udveksling af viden og erfaring på baggrund af øvelser og konkrete hændelser. Det drejer sig om brandforebyggelse, krisestyring, beredskab og udvikling, som er vigtige områder for det nordiske samarbejde. De frivillige medlemmer i det nordiske landes hjemmeværn er i de her usikre tider vigtige for vores samfund, fordi de med kort varsel kan møde i forbindelse med særlige hændelser, ulykker og større katastrofer.

Som nogle ordførere har nævnt, er Arktis ikke med i den her redegørelse. Der har været en arktisk redegørelse tidligere, så derfor vil jeg ikke sige så meget om det. Men jeg har tænkt på, at Danmark og Norge i det nordiske samarbejde med fordel kunne samarbejde om overvågning af farvandet mellem Nordnorge og Grønland. Det kunne være, at vi skulle kigge lidt nærmere ind i det.

Noget andet, der faktisk undrer mig ikke står nævnt i redegørelsen, er angrebet på Nord Stream-rørledningen i efteråret 2022. Jeg synes, det er lidt underligt, at det slet ikke er nævnt, for det burde jo være i en fælles nordisk interesse at overvåge kritisk infrastruktur på havbunden i de nordiske farvande som Østersøen, Kattegat, Skagerrak, Nordsøen og havet omkring Norge. Det burde være oplagt at samarbejde om det, og det håber jeg at ministeren også er enig i. Bortset fra de få bemærkninger synes jeg, at det er en fin redegørelse. Tak for ordet.

Kl. 19:22

Anden næstformand (Jeppe Søe):

Selv tak. Der er ingen kommentarer, tak til ordføreren. Næste ordfører er hr. Carsten Bach fra Liberal Alliance.

Kl. 19:22

(Ordfører)

Carsten Bach (LA):

Tak for det. Også herfra tak til ministeren for den skriftlige redegørelse, hvor jeg jo konstaterer helt selvfølgeligt, havde jeg nær sagt, at Sveriges snarlige og Finlands nylige NATO-medlemskab fylder en del. Langt om længe ser det jo ud til, at der kan komme noget mere samling omkring forsvarssamarbejdet i Norden nu, hvor alle lande, i hvert fald næsten, er medlemmer af samme forsvarsalliance. Det betyder forhåbentlig en helt ny æra og et helt nyt gear for forsvarssamarbejdet i Norden de kommende år.

For at være helt ærlig har det jo ikke været specielt ophidsende indtil nu med et projekt om et fælles uniformssystem, der er jo ret beset har været 8 år undervejs. Måske betyder det også, at vi kan spare den her redegørelsesdebat væk, hvem ved. I hvert fald er det nordiske forsvarssamarbejde fremover jo oplagt integreret i NATO-samarbejdet og planlægningen omkring Østersøen og i det nordlige Atlanterhav skråstreg Arktis. Det er i hvert fald, hvad vi i Liberal Alliance mener skal være tilfældet, altså at vi fremover får skabt et stærkt fokus på operativt samarbejde rundt om Østersøen i NATO-rammen. I første omgang jo med udgangspunkt i en sammentænkning af de eksisterende kapaciteter i de enkelte nordiske lande.

Den første lille forsmag fik vi jo faktisk allerede for en måneds tid siden med en hensigtserklæring mellem det finske, det svenske, norske og danske flyvevåben om et samarbejde i det nordiske luftrum, et potentielt samarbejde med fælles uddannelse, fælles træning og øvelsesaktivitet, men også en fælles kommando, operationel overvågning og jo ultimativt samlet at kunne imødegå en fælles fjende. Man fristes måske næsten til at sige, at samarbejdet kan gå hen og nå helt nye højder.

Omvendt ser jeg for mig, at Danmark i de kommende år skal investere i en øget kapacitet i Arktis. Særlig er der et behov for øget overvågning og en forstærket evne til at opbygge et situationsbillede over den arktiske del af kongeriget. Disse investeringer skal selvfølgelig ske i tæt arktisk samarbejde med de øvrige nordiske lande og også med USA og Canada som arktiske stater, med hvem vi jo så også selvsagt skal koordinere operationer, når den forøgede overvågning så sætter i gang, i forhold til kendte eller mistænkelige tilstedeværelser tæt på danske eller allierede interesser i Arktis.

Jeg noterer mig flere positive initiativer i ministerens redegørelse, f.eks. et fælles nordisk samarbejde om ammunitionsproduktion. Det er der jo i den grad brug for her og nu for at understøtte frihedskampen i Ukraine, men også for at opbygge vores egne lagre på længere sigt. Der er allerede begyndende antræk til stærke teknologisamarbejder og forsvarsindustrielt samarbejde de nordiske lande imellem, og det skal der sættes mere skub på, særlig nu, hvor Danmark er kommet ud af slæbesporet i det europæiske forsvarssamarbejde, og særlig fordi vi ved, at det danske forsvar jo har et stort it-, digitaliserings- og teknologiefterslæb.

Hvad angår det nordiske beredskabssamarbejde er det måske ikke helt på samme måde påvirket af de historiske begivenheder i Europa, og måske heller ikke i de nye medlemslande i NATO. Generelt synes jeg, jeg i redegørelsen måske mangler lidt information om den fælles nordiske beredskabsindsats i forbindelse med jordskælvet i Tyrkiet og Syrien. Som jeg forstår det, var det faktisk Danmark, der stod i spidsen for et godt nok et lille, men nordisk team, der skulle yde teknisk støtte til bl.a. at kunne opretholde kommunikation og forsyningslinjer, så nødhjælpen i de områder kunne komme frem og ramme de rigtige steder.

Kl. 19:27

Men derudover er det i hvert fald småt med min viden på området. Min fornemmelse er dog, at det civile beredskab sådan helt generelt trænger til et løft, så vi med noget mere tyngde og jo også meget gerne i samarbejde med de øvrige nordiske lande kan bidrage til hjælp i katastrofeområder uden for Norden og uden for Danmarks grænser, for slet ikke at tale om de nationale opgaver, hvor en ny og mere usikker verdensorden og hybride trusler imod de liberale vestlige demokratier gør det endnu mere væsentligt, at vi har styr på vores beredskabsplaner.

Der kan jo potentielt opstå situationer med hybridangreb, f.eks. mod kritisk infrastruktur. I den forbindelse vil udvidet træning og samarbejde i Øresundsregionen og Østersøen omkring Bornholm nok være et meget godt og oplagt sted at starte. Og med det vil jeg blot konstatere, at Liberal Alliance tager udenrigsministerens redegørelse til efterretning kan, og så vil jeg takke for ordet.

Kl. 19:29

Anden næstformand (Jeppe Søe):

Der er en enkelt kommentar fra hr. Simon Kollerup, Socialdemokratiet.

Kl. 19:29

Simon Kollerup (S):

Tusind tak for det, og tak for en god tale. Mit spørgsmål relaterer sig lidt til ordførerens eget spørgsmål til mig selv, da jeg var på talerstolen, nemlig spørgsmålet om, hvorvidt det burde være sådan, at Arktis og også rigsfællesskabet var noget af det vigtigste for os at prioritere.

Jeg har noteret mig, at der er opstået en ny alliance i dansk politik, altså ikke Ny Alliance forstået som partiet, men en alliance mellem K, LA og R, som har meldt sig klar – det tror jeg nok var den fyndige overskrift – ved at sige, at nu skulle der nye boller på suppen i dansk politik. Jeg læste så i forbindelse med ministerens udmærkede analyse af, at Arktis var en vigtig prioritet – og jeg forstod også på LA, at det var den måske højeste prioritet i det kommende forsvarsforlig – at De Konservative mente, at den prioritering var forkert, altså at nærområdet og Østersøen herhjemme var vigtigere. I lyset af den nye alliance, der er opstået, er det måske lidt interessant at finde ud af, om Liberal Alliance og Det Konservative Folkeparti er enige om, hvad der er det vigtigste i forhold til et kommende forsvarsforlig – Arktis og Østersøen.

Kl. 19:30

Anden næstformand (Jeppe Søe):

Ordføreren.

Kl. 19:30

Carsten Bach (LA):

Tak for fremragende spørgsmål. Det skal ses i lyset af, at Radikale Venstre jo for ganske nylig har skiftet ordfører på forsvarsområdet, og faktisk er jeg på stående fod i tvivl om, hvem der er fungerende forsvarsordfører eller måske ny forsvarsordfører for Radikale Venstre. Nu kigger jeg ned på hr. Christian Friis Bach og afventer et nik eller en hovedrysten – der bliver nikket. Men jeg kan sige, at jeg ikke har haft lejlighed til at drøfte forsvaret med den nye radikale ordfører, og derfor har jeg heller ikke haft lejlighed til at drøfte prioriteter i den nye såkaldt klare alliance. Så jeg kan faktisk ikke redegøre for, hvor enige eller uenige vi er i den alliance omkring spørgsmålet, som spørgeren stiller, men jeg kan gentage det, som jeg også sagde i min tale, nemlig at det for Liberal Alliance er klart, at prioriteringen er, at der skal fokuseres på Arktis og en oprustning af vores kapacitet i Arktis.

Kl. 19:31

Anden næstformand (Jeppe Søe):

Værsgo til en opfølgning.

Kl. 19:31

Simon Kollerup (S):

Jeg kan jo hjælpe ordføreren lidt, for jeg står her med en artikel fra Berlingske, hvori der står:

Meldingen fra Troels Lund Poulsen bliver støttet af De Radikale.

Partiets udenrigs- og arktisordfører, hr. Christian Friis Bach, siger så til avisen, at man ser Arktis som klart i toppen. Men så kommer det:

Prioriteringen overrasker dog De Konservative, hvor partiets forsvarsordfører mener, at den mest presserende opgave ligger i Danmark, i Østersøen og i nærområdet.

Det er bare derfor, jeg er lidt interesseret i, om man fra Liberal Alliances side deler De Konservatives analyse af, at Østersøen er vigtigere end Arktis.

Kl. 19:31

Anden næstformand (Jeppe Søe):

Ordføreren.

Kl. 19:31

Carsten Bach (LA):

Med det gengivne citat fra spørgeren vil jeg gentage – og det tænker jeg måske ikke er nogen hemmelighed, for der har ikke været tradition for, at Liberal Alliance nødvendigvis er en til en enige i Det Konservative Folkepartis forsvarspolitik i den her sammenhæng – at Liberal Alliances politik er, at der skal prioriteres kapacitetsforøgelse i Arktis frem for Østersøen, og at vi i Østersøen måske mere har brug for en sammentænkning af de eksisterende kapaciteter de nordiske lande imellem.

Kl. 19:32

Anden næstformand (Jeppe Søe):

Tak til ordføreren. Den næste på talerstolen er fru Jette Gottlieb fra Enhedslisten.

Kl. 19:32

(Ordfører)

Jette Gottlieb (EL):

Tak for det. Jeg vil især koncentrere mig om det civile beredskabssamarbejde, for jeg tror virkelig, at det er der, vi har vores styrke. For mig er øget oprustning og et nyt våbenkapløb ikke vejen frem. Som nordisk samarbejde har vi en historisk styrke i civil krisehåndtering, og vi har også en stærk historie i at bidrage til verdensfreden ved at initiere fredsforhandlinger i krigs- og krisesituationer. Lad os fortsætte og styrke den funktion, og lad os fastholde og styrke Hagasamarbejdet som en vigtig ting.

Ikke mindst er det vigtigt, at vi kan stå for at fastholde en afmilitarisering af Arktis, og det er ikke ud fra sådan en eller anden naivistisk tanke om, at det bare sådan lige kan lade sig gøre, men ud fra en fastholdelse af de konventioner, der faktisk allerede eksisterer på det område. I den forbindelse vil jeg så lige i parentes nævne, at vi i den nordisk venstregrønne gruppe  vedtog en udtalelse om Norden som atomvåbenfri zone på vores seneste møde i forbindelse med temasessionerne. Men vi skal klart være i stand til at forsvare os selv mod alle former for angreb udefra. NORDEFCO er jo en ramme om det, og det er noget, der allerede eksisterer, men det er klart, at det giver en fuldstændig ændret situation, at der nu er kommet to nordiske lande mere med ind i NATO. Det er vi slet ikke færdige med at vurdere hvordan kan føre til en ændret situation, men jeg taler mere om omrustning end om oprustning i den forbindelse. Vi har f.eks. et stærkt behov for et øget cyberforsvar og for beskyttelse af kritisk infrastruktur. Det er meget afgørende, at vi er forsvarsberedte på de dele af det, for jeg tror, at det måske er det, der er det mest realistiske scenarie i forhold til den type af angreb, som vi skal møde, og som vi skal møde mere offensivt fremover.

Så vil jeg til sidst nævne noget om det helt lokale beredskab. For det interessante er jo, at principielt er det civile beredskab og beskyttelsen af civilbefolkningen et kommunalt anliggende i Danmark. Det er jeg ikke helt sikker på kommunerne er klar over. Jeg har ikke hørt mange sige, at de skal være mere beredte på, at der kommer nogle øgede aktiviteter på det område. Her kunne vi lære en hel del af Norge.

Min slutbemærkning til det her vil være, at der er brug for en omrustning og ikke en oprustning, for der er brug for en mere ikkemilitær løsning på de kriser, vi står i.

Kl. 19:35

Anden næstformand (Jeppe Søe):

Der er et enkelt spørgsmål, og det er fra fru Anne Valentina Berthelsen fra Socialistisk Folkeparti.

Kl. 19:35

Anne Valentina Berthelsen (SF):

Tak til Enhedslistens ordfører for en fin tale. Mange af tingene er vi jo enige om, men jeg er lidt nysgerrig på én ting, for jeg mener, at Enhedslisten har den her idé om et nordisk forsvarssamarbejde som alternativ til NATO, og det synes jeg jo egentlig er NORDEFCO – Enhedslistens ordfører nikker – så jeg kunne godt tænke mig at høre ordførerens bud på, hvordan man, hvis vi forestillede os, at vi gjorde det i NORDEFCO, kunne modsvare truslen fra Rusland. Hvad skulle der til, hvis man gjorde det i NORDEFCO i stedet for i NATO?

Kl. 19:36

Anden næstformand (Jeppe Søe):

Ordføreren.

Kl. 19:36

Jette Gottlieb (EL):

Altså, for mig hænger det fuldstændig nøje sammen med, at jeg snakker om et civilt beredskab og en civil tilgang til mange af de kriser, vi står over for, og derfor kan jeg jo ikke sige: Nå, men så løser vi uden videre problemet med Rusland og den russiske trussel i NORDEFCO. Jeg tror, at vi taler os højere og højere og nemmere og nemmere ind i en militær oprustning, og det tror jeg fører et galt sted hen. Derfor er det vigtigt, at vi fører de samtaler i NORDEFCO, det er jeg enig i, men jeg mener også, at vi skal være opmærksomme på langt mere af det, jeg omtalte som et forsvar, der retter sig mod f.eks. cyberangreb og angreb på den vitale infrastruktur. Det er sådan nogle ting, jeg mener at vi tilsammen vil være bedre til at løse inden for det nordiske område.

Den anden del af det er, at vi jo har set, at NATO igennem de sidste 20 år har bidraget til noget, jeg ikke vil kalde territorialforsvar, men snarere noget, der kunne minde en lille smule om angreb, forskellige steder i verden, og det er jeg i hvert fald meget opsat på at stoppe. 

Kl. 19:37

Anden næstformand (Jeppe Søe):

Spørgeren.

Kl. 19:37

Anne Valentina Berthelsen (SF):

Ja, men når jeg har haft samtaler med Enhedslisten om NATO, har I tit sagt, at NATO's forsvarsbudget er meget større end Ruslands, så derfor behøver vi ikke at opruste – vi har allerede brugt rigeligt med penge på militæret. Men hvis nu man retter opmærksomheden modi NORDEFCO, er jeg ikke sikker på, at det i det forum er tilfældet, og hvis Enhedslisten mener, at NORDEFCO skulle være alternativet til NATO, skulle man så ikke opruste i NORDEFCO isoleret?

Kl. 19:38

Anden næstformand (Jeppe Søe):

Ordføreren.

Kl. 19:38

Jette Gottlieb (EL):

Altså, NATO's budget er ca. 14 gange større end Ruslands, så der er noget at tage af, vil jeg sige, men jeg har jo ikke kendskab til, hvordan den konkrete sammensætning af det er. Igen vil jeg sige, at jeg betoner, at det, der er vigtigt, er, at vi er i stand til at foretage det civile forsvar af en civil verden. Det er det, jeg mener vi skal bruge vores kræfter på, og det har en anden økonomisk implikation end det at producere flere våben.

Kl. 19:38

Anden næstformand (Jeppe Søe):

Tak til ordføreren. Så er det hr. Christian Friis Bach, der har nikket til at være ordfører for Radikale Venstre.

Kl. 19:38

(Ordfører)

Christian Friis Bach (RV):

Tak. Jeg vil faktisk på opfordring af hr. Simon Kollerup og hr. Carsten Bach bruge det meste af min taletid på at redegøre for, hvem der faktisk er forsvarsordfører for Radikale Venstre. Det er hr. Martin Lidegaard fra i dag, men jeg vil agere som hr. Martin Lidegaards tro væbner i de kommende forsvarsforhandlinger, og jeg står derfor også på talerstolen på vegne af hr. Martin Lidegaard.

Men tak til ministeren for den fine redegørelse. Der er jo, som mange ordførere har anført, sket meget, siden vi drøftede spørgsmålet sidst i Folketingssalen i 2021. I dag er Ukraine og ukrainerne sikkerhed og sejr en førsteprioritet for det nordiske, europæiske og vestlige forsvarssamarbejde. Det er det helt afgørende. Det er det, vi skal prioritere. Det er godt at se, at Danmark går foran, og jeg vil gerne rose ministeren og regeringen for at sørge for netop det og også for dagens melding om den tiende militære hjælpepakke. Så Danmark går foran, Norden går foran, det samler os, og det skal samle os endnu mere.

Der er også sket tre afgørende politiske ting, som andre ordførere været inde på. Vi har fået afskaffet forsvarsforbeholdet i Danmark, og vi får forhåbentlig snart Sverige med i NATO og har fået Finland med. Det skal styrke det nordiske forsvarssamarbejde i NORDEFCO, og det skal styrke broen mellem det nordiske forsvarssamarbejde og NATO og også EU's forsvarssamarbejde.

Redegørelsen viser jo, at der sker ting. Det går fremad. NORDEFCO's prioriteter er vigtige. Det gælder især inden for forsyningssikkerheden, nye teknologier og industrisamarbejdet. Vi tager godt imod forsvarsministerens udtalelser i weekenden om fokus på Arktis i de kommende forsvarsforhandlinger. Det bakker vi op om for også at få Arktis klart op i toppen, ikke kun på grund af at det desværre er nødvendigt i sidste ende at kunne vise, at vi kan forsvare det arktiske område, men også bare for at kunne kontrollere og overvåge det og for at kunne løse en meget bred vifte af andre opgaver i det arktiske område inden for beredskab, kritisk infrastruktur og miljøbeskyttelse.

Det nordiske samarbejde betyder også, at Danmark og Norge kan fokusere mere på Arktis og så være en støtte for svenskerne og finnerne i Østersøen. Vi skal bruge vores ressourcer klogest, og vi skal bruge dem i samarbejde. I den forbindelse vil jeg også gerne fremhæve hele rigsfællesskabet, vores grønlandske og færøske venner er helt afgørende her og selvfølgelig især i det arktiske.

De perspektiver mangler lidt i redegørelsen, og så mangler jeg også en anden ting i redegørelsen, og det er i virkeligheden de nordiske lande og de nordiske landes forsvarssamarbejde og sikkerhedssamarbejde, også som en drivkraft i det internationale fredsbevarende arbejde. Jeg glædede mig, da vi i sin tid med de nordiske lande som fundament fik etableret den multinationale Standby High Readiness Brigade for United Nations Operations (SHIRBRIG) – undskyld, at jeg sagde titlen på engelsk, men det hedder det – en udrykningsstyrke, som en række lande stillede til rådighed for FN for at kunne løse internationale opgaver for FN med hovedkontor på Garderkasernen i Høvelte. Det så jeg som et perspektivrigt skridt. Det eksisterer desværre ikke mere, men jeg vil opfordre til, at man igen også i det nordiske finder sammen om at styrke indsatsen i forhold til FN's fredsbevarende arbejde. Her kan de nordiske lande gøre en særlig indsats. Vi er en international magtfaktor i det internationale samarbejde i FN, og det skal vi udnytte, også når det gælder forsvar og sikkerhed.

Vi bakker op om et styrket industrisamarbejde, samarbejde om forsyningssikkerhed og fælles indkøb. Det giver mening i europæisk og ikke mindst i nordisk perspektiv. Så ønsker vi, at vi bruger flere penge på forskning og cybersikkerhed og har langt mere fokus på samfundssikkerhed og beredskab, og igen kan det nordiske forsvarssamarbejde også bidrage.

Til sidst vil jeg nævne energisikkerhed. Vigtigheden af den er blevet langt mere tydelig efter det russiske angreb på Ukraine, men det rækker videre end Rusland. Det handler også om uafhængighed af lande som Saudi-Arabien og De Forenede Arabiske Emirater, som jo fører krig i Yemen. Desværre glimrer energipolitikken såvel som sikkerhedspolitikken også ved deres fravær i redegørelsen. Men uafhængighed af russisk gas er alfa og omega for Ukraine, og det bliver det også for os i Norden og i Europa, og det skal vi samarbejde om.

Med det vil jeg sige, at vi glæder os til at drøfte de her elementer videre i forhandlingerne om et nyt forsvarsforlig. Tak for ordet.

Kl. 19:43

Anden næstformand (Jeppe Søe):

Tak til ordføreren. Så er det hr. Mikkel Bjørn, Dansk Folkeparti.

Kl. 19:44

(Ordfører)

Mikkel Bjørn (DF):

Tak for det. Og tak til ministeren for redegørelsen, som vi i Dansk Folkeparti tager til efterretning. Jeg skal for god ordens skyld måske lige bemærke, at jeg vikarierer for vores forsvarsordfører i dag.

Vi mener, at der er sat rigtig mange gode initiativer i søen på forsvarsområdet. I en tid, hvor usikkerhed og konflikter præger verden, er det vigtigere end nogen sinde, at vi i Norden står sammen skulder ved skulder for at beskytte vores fælles interesser og værdier. Vi er stolte af vores landes fælles historie, og vi er bevidste om, at vores fremtid ligger i det nordiske samarbejde, som vi kan opbygge sammen i Norden.

Som bekendt støtter vi i Dansk Folkeparti nærmest alt samarbejde i Norden. Nordens skæbne er Danmarks skæbne, og mange af os vil – som det også hedder i den svenske nationalsang – både leve og dø i Norden. Vores historie, sprog, kultur og fælles værdier binder os sammen i et unikt fællesskab, som vi skal værne om og fortsat udbygge om nødvendigt, og det er det også på forsvarsområdet. I dag er det gudskelov ikke Sverige eller Norge, vi kæmper mod; i stedet står vi sammen, og vi er tilsammen faktisk en ret så formidabel modstander.

Vi vil styrke det samarbejde på alle fronter. Vi vil styrke samarbejdet i industrien, vi vil styrke samarbejdet mellem vores respektive forsvar i alle værn. Allerede i 2016 indgik man en aftale om at lette adgangen til at bruge hverandres luftterritorium; det samarbejde blev så udvidet med en aftale i marts 2023 mellem de nordiske landes luftvåben. Det er entydigt godt. Også til havs skal vi arbejde tættere sammen. Vores territorialfarvande ligger klos op ad hinanden. Kunne man eksempelvis forestille sig, at norske ubåde ville få udvidede muligheder for at tilgå danske farvande, og at svenske og danske skibe kan arbejde endnu tættere sammen i Østersøen? Det kan vi i Dansk Folkeparti godt forestille os.

I disse tider, hvor økonomi altid er vigtigt, bør man tænke over, om man kan opnå stordriftsfordele. Der er mange muligheder for samordning her. Måske kan vi købe mere materiel ind sammen, måske kan vi træne på hinandens materiel, måske kan vi styrke vores uddannelser og skærpe hinandens kampduelighed – ja, man kan forestille sig, at danske soldater gennemgår et kursus i arktiske færdigheder i eksempelvis Sverige eller Norge, inden de udsendes til Grønland. Hvorfor ikke?

Jeg også meget glad for, at ministeren heller ikke har glemt eller på nogen måde har forsømt det civile beredskab, for hvad nytter et forsvar egentlig, hvis ikke vi har et civilt beredskab til at bistå opretholdelsen af den tilstand, vi kalder et almindeligt samfund? Opretholdelsen af et almindeligt, fredeligt samfund er vores førsteprioritet i Dansk Folkeparti – det er det, vi ønsker med et forsvar, og det er selve formålet med forsvaret. Og netop her, i forhold til det civile beredskab, kan vi lære rigtig meget af både Sverige og Norge og Finland. På det punkt er Danmark lidt tættere på de varme lande – vi har meget at lære.

Jeg glæder mig til at se, hvordan samarbejdet vil skride frem de næste par år. Tak for ordet.

Kl. 19:47

Anden næstformand (Jeppe Søe):

Tak til ordføreren. Den næste ordfører er hr. Kim Edberg Andersen fra Nye Borgerlige.

Kl. 19:47

(Ordfører)

Kim Edberg Andersen (NB):

I Nye Borgerlige glæder vi os til, at Sverige bliver optaget i NATO, for på en eller anden måde er jeg sikker på, at den her redegørelse bliver helt anderledes næste gang, for i vores optik er meget af det, vi snakker om på forsvarsområdet, nok noget, som er lavet som en nødløsning, fordi nogle af landene ikke var dækket under NATO's paraply. Og hvis nogen skulle være i tvivl, mener Nye Borgerlige, at NATO er vores garant for sikkerhed; det er hverken Sverige, Norge eller Finland, selv om de gerne vil.

Selvfølgelig skal vi samarbejde om de ting, der kan gøres bedre, men jeg studsede over, at vi forsøgte at lave en aftale om f.eks. ammunition i det nordiske samarbejde. I Nye Borgerlige mener vi, at ammunition er noget, vi skal kunne producere i Danmark. Vi har tidligere fejlfortolket situationen i verden og tænkt: Vi skal ikke producere ammunition i Nordjylland længere, for det er der ingen grund til; vi skal slet ikke bruge kugler. Stor var overraskelsen så, da vi kunne konstatere eller, når det gælder dem af os med grå hår, genopleve, at den gamle sandhed om, at verden ikke altid er et godt sted, stadig gjaldt, og at nogle af dem, vi handler med, godt kan blive fjender på ny. Denne gang var det så Rusland – for mange år siden var det Sverige. Så et eller andet sted er det måske godt at snakke godt sammen og dele ting sammen, men vi skal også sikre os, at vores sikkerhed er noget, vi kan sørge for selv. Så vil jeg i øvrigt lige stille to spørgsmål. Jeg manglede lidt at høre noget om Nord Stream 2 her. Det var åbenlyst noget, som det nordiske samarbejde burde have forholdt sig til. Og skal vi i forhold til Arktis ikke huske på, at der forhåbentlig ikke er konflikt med Rusland for evigt, og at Rusland jo alt andet lige også er en spiller i det arktiske område? Så lad os sikre os, at vi lytter godt til både Færøerne og Grønland, med hensyn til hvordan de føler at dialogen om Arktis skal føres. Og skal vi så ikke også blive enige om, at forsvarspolitikken forhåbentlig er noget, vi kan være trygge ved at forsvarsministeren har styr på at føre på Danmarks vegne, og at det ikke så meget er en svensker, en nordmand eller en finne, der har det.

Så tusind tak for en god redegørelse. I Nye Borgerlige er vi glade for den. Den er jo, som den er, og forhåbentlig bliver den overflødig i fremtiden. Vi ser frem til det fortsatte samarbejde i udvalget.

Kl. 19:49

Anden næstformand (Jeppe Søe):

Tak til ordføreren. Så er det fru Anna Falkenberg. Værsgo.

Kl. 19:50

(Ordfører)

Anna Falkenberg (SP):

Tak skal du have. Tak for ordet. Og tak til forsvarsministeren for redegørelsen. Krig er ødelæggende. Vi har krig i Europa, og vi ser dagligt billeder fra Ukraine, hvor krigen medfører død og ødelæggelse. Det ikke til at holde ud at se på, men vi bliver nødt til at stå sammen mod den aggressive modpart. Krigen i Ukraine har også medført splittelse i befolkningsgrupper og mellem lande. På globalt plan tøver visse lande med at støtte Ukraine, og andre lande støtter mere eller mindre Rusland, og det giver anledning til samarbejdsvanskeligheder og splittelse i forhold til de lande, som støtter Ukraine.

Men heldigvis har krigen i Ukraine ikke skudt en kile ned i samarbejdet i Norden. Tværtimod har krigen styrket sammenholdet i Norden. Som repræsentant i Nordisk Råd og stor fortaler for det nordiske samarbejde kan jeg kun glæde mig over sammenholdet. De nordiske lande har intensiveret samarbejde på forsvarsområdet, og vi har fået nye NATO-medlemmer. Finland blev optaget i NATO i april i år – tillykke med det – og Sverige har søgt om optagelse, og jeg er sikker på, at det nok skal lykkes for Sverige at blive medlem af NATO inden længe.

Styrkelse af samarbejdet i Norden er den rigtige vej at gå nu, hvor situationen er, som den er. Det kunne også være, at de nordiske lande kunne gå endnu længere. I dag er det nordiske forsvarssamarbejde formaliseret under NORDEFCO, men hvad med, at vi gik endnu længere og formaliserede forsvarssamarbejdet i Nordisk Råd? Det ville kræve en ændring af Helsingforsaftalen, men fordelen er, at forsvarssamarbejdet vil blive en naturlig og integreret del af det nordiske samarbejde.

Færøerne går heller ikke fri af urolighederne i Europa. Stormagternes interesse i Nordatlanten kan mærkes. Afsløringer om russiske fiskeskibe, som spionerer, er selvsagt bekymrende. Hvordan den situation tackles, får vi at se inden længe. Landsstyret arbejder på en rapport og træffer en afgørelse inden længe, og det synes jeg de skal have lov til at gøre i fred.

Færøerne bidrager også til, at Rusland ikke kan gøre, som de vil. Landsstyret, som sad fra 2019 til 2022, sagde ja til, at der blev opstillet en varslingsradar på Færøerne. NATO-øvelsen Dynamic Mongoose 2023 foregår bl.a. i færøske farvande i disse dage, og det er ikke første gang, at en NATO-øvelse foregår i farvandene omkring Færøerne. De seneste år har vi også oplevet, at NATO-skibe og ubåde har skiftet besætning på Færøerne. Blandt færøske politikere ser der ud til at være enighed om, at vi ikke skal have krigsmateriel på færøsk grund, men det er godt, hvis Færøerne kan bidrage på andre måder. Ved at sige ja til radaren og lægge havområde til NATO-øvelser kan vi forhåbentlig bidrage til, at NATO kan følge bedre med i, hvad der sker over og under havoverfladen. Det er til gavn for os alle.

Til sidst vil jeg komme med et lille input om noget, som også har været nævnt flere gange her i debatten – det er måske mere en påmindelse til forsvarsministeren – når det gælder beredskabssamarbejdet: Glem ikke Nordatlanten og Arktis. Skibstrafikken øges i Arktis, i takt med at isen smelter. Havområdet er enormt, og skulle en ulykke ske i et afsondret område, kan det tage lang tid for hjælpen at komme frem. I det kolossalt store område er det af livsvigtig betydning at have et godt samarbejde med landene, der grænser op til Arktis og Nordatlanten. Og det kan vi i Norden blive bedre til at samarbejde om.

Til sidst vil jeg bare takke for en god debat her i dag og sige tak for det gode samarbejde, som vi har partierne imellem. Tak for ordet.

Kl. 19:54

Anden næstformand (Jeppe Søe):

Tak til ordføreren. Jeg beklager de minusser og plusser, der stod herpå, men det var godt, vi hørte dine ord. Dermed tak til ordføreren for Sambandsflokkurin. Så er det forsvarsministeren.

Kl. 19:54

(Forsvarsministeren)

Troels Lund Poulsen (fg.):

Tak til alle de ordførere, der har blandet sig i debatten og vist stor interesse for den redegørelse, som vi nu diskuterer. Også en stor tak for de mange fine og rosende ord, der er givet. Jeg afslører nok ikke nogen stor hemmelighed ved at sige, at det jo ikke er min pen, der har skrevet det hele – for at være helt ærlig. Det er jo noget, som er lavet af dygtige embedsmænd, og som lå klar, inden den nuværende forsvarsminister – for jeg er sådan set fungerende forsvarsminister – måtte indgive en sygemelding, som gjorde, at han har trukket sig midlertidigt. Det er kendt af enhver, at der er gode folk, der står bag det arbejde, der er her.

Jeg synes faktisk, at det på mange måder har været en rigtig interessant debat at følge. Der er jo ikke nogen tvivl om, at der er nogle forskellige spor i den her debat, som også fortjener noget opmærksomhed. Hele diskussionen omkring, hvad det betyder for det nordiske samarbejde på forsvarsområdet, at Finland nu er blevet medlem af NATO, og at Sverige forhåbentlig bliver det i løbet af kort tid. Det kommer til at skabe en helt anden dynamik i forhold til den måde, som vi samarbejder på her i Norden. Det er også en udvikling, som kommer til at betyde noget i forhold til den forsvars- og sikkerhedspolitik, som vi skal diskutere fremadrettet.

Det kommer også til at betyde noget i forhold til det forsvarsforlig, der skal indgås, fordi området forandrer karakter til et andet og, kan man sige, også stærkere område, forstået på den måde, at NATO's paraply kommer til at gælde for os alle sammen. Der er så heller ikke nogen tvivl om, at det bliver vi også nødt til at tage ned. Samlingen af alle nordiske lande i NATO styrker ikke bare den nordiske sikkerhed, men giver også en stærkere nordisk stemme i NATO. Det giver også en mulighed for et tættere samarbejde i Østersøen – også operativt. Jeg tror, det var Lise Bech, der sagde det – og for den sags skyld også Carsten Bach – at det ikke kun handler om politik, det handler også om operative muligheder for at samarbejde. Det er jeg ethundrede procent enig i. Det gør også, at Danmark har et stærkt sikkerhedspolitisk fokus på det.

Derudover kan man jo lægge afskaffelse af det danske EU-forsvarsforbehold, som betyder, at vi også samarbejder tættere i forhold til det europæiske samarbejde, og der kan vi også drage god nytte af det samarbejde, vi har med Sverige og Finland.

Hvis man ser på NORDEFCO, kan man sige, at Sverige overtog formandskabet for NORDEFCO den 1. januar, samtidig med at Sverige også varetager formandskabet for EU. I begge fora har Sverige stort fokus på støtte til Ukraine og tilpasning af forsvarssamarbejdet. Det er også et fokus, jeg forventer vil fortsætte, når vi fra dansk side overtager formandskabet næste år i NORDEFCO.

Apropos det, som flere ord fører også har nævnt her, er der hele diskussionen omkring vores nærområde og samarbejde i forhold til Ukraine. Det er jo noget, der påvirker os, selv om vi jo ikke som sådan en til er nabo til Ukraine, men det påvirker vores nærområde. Jeg tror, at det var Carsten Bach, som nævnte, hvordan man kan lave et stærkere samarbejde, også på nogle af de felter, der jo har udfordret os hver især. Det er bl.a. ammunition. Der er ikke nogen tvivl om, at et samarbejde om ammunition på nordisk niveau ville være rigtig fornuftigt. Det vil både kunne give os en større grad af forsyningssikkerhed, men det vil forhåbentlig også gøre, at vi kan købe ind på en smartere måde. Det vil være oplagt, at det er en af de ting, som vi går videre med, og det er bl.a. også noget af det, som jeg selv er meget optaget af i den dialog, jeg har med mine nordiske kolleger.

Så er der også mange af jer, der nævner det nordiske beredskabssamarbejde, og der er det vel også vigtigt at minde om, at man i december 2021 har truffet beslutning om at arbejde videre med tre udviklingsmål for perioden 2022-2024. De tre mål omhandler krisestyring, klimaforandringer samt vejrstationsstøtte. Der er jo ikke tvivl om, at spørgsmål omkring klimaforandringer kommer til at fylde – det er sådan set også det, fru Anna Falkenberg nævner. Hvad gør vi i forhold til et øget pres på, kan man sige, de udfordringer, naturens kræfter kan give os på beredskabsområdet? Jeg tror, at vi på det område måske også skylder at ofre mere politisk energi, så det ikke bare er et område, som man taler om ved festlige lejligheder, men faktisk også investerer noget mere politisk kapital i.

Kl. 19:59

Så synes jeg også, at jeg her til sidst vil nævne, at man jo kan diskutere, hvilken form den her debat skal have fremadrettet. Nu er Sverige jo ikke blevet medlem af NATO endnu, men jeg tror nu stadig væk, at det er en god idé at have diskussionen her, selv om jeg jo noterer mig med stor tilfredshed, at Nye Borgerlige er meget tryg ved – det lyder mærkeligt at nævne mit navn – at jeg på nuværende tidspunkt er fungerende forsvarsminister. Det er noget af det klogeste, der har sagt i den her debat – siger jeg med jysk humor. Det er sjældent, jeg har mulighed for at rose Nye Borgerlige så meget, men pointen er sådan set nok, at en ting er, at man kan samarbejde på en lang række felter, og det skal vi gøre, men noget andet er jo så også, at når vi nu indgår i NATO, er det også under en bestemt kommandostruktur – det skal man også sige. Der kommer jo selvfølgelig en drøftelse af, hvordan og hvorledes NATO nu kommer til at se ud, også fremadrettet. Hvad er det så for ting, der skal gøres i den forbindelse, altså når NATO får en helt anden udformning, også geografisk, end vi har set før?

Men endnu en gang tak for alle de fine bemærkninger, der har været. Jeg har også noteret, at der er nogen, der mener, at der mangler nogle ting i redegørelsen. Det tror jeg altid der vil gøre.

Jeg vil også gerne knytte en bemærkning til det, der handler om Nord Stream, for det, som den her redegørelse gør, er at prøve at samle alle de ting, der binder os sammen. Jeg er helt med på, at der er sket en hændelse i Østersøen, som jo handler om nogle af de nordiske lande, og der også været et tæt samarbejde i den forbindelse mellem Sverige og Danmark. Der også været tæt samarbejde mellem Danmark og Tyskland i forhold til hele opklaringsarbejdet. Men den sag understreger vel sådan set blot, hvad det er for et nyt billede, vi ser ind i. Fru Anna Falkenberg nævner det jo også selv – altså, hvad er det for et trusselsniveau, vi ser ind i, som er noget anderledes end det, vi har været vant til, og som vi uanset hvad bliver nødt til at forholde os til?

Men endnu en gang tak for bemærkningerne. Jeg glæder mig til, at vi lige om lidt tager hul på de, kan man sige, mere strukturerede politiske forhandlinger om et nyt forsvarsforlig, hvor det her spørgsmål om, hvordan vi indretter vores forsvar i en nordisk kontekst, selvfølgelig bliver et af mange temaer.

Kl. 20:01

Anden næstformand (Jeppe Søe):

Der er et par enkelte korte bemærkninger. Den første er fra hr. Carsten Bach, Liberal Alliance.

Kl. 20:01

Carsten Bach (LA):

Tak. Nu får vi så også en mundtlig redegørelse om det nordiske forsvarssamarbejde, og jeg sætter pris på den her debat, men som jeg også sagde, kan det jo være, at vi kan spare den væk i fremtidige folketingssamlinger. Ministeren er jo også blevet citeret af et par enkelte ordfører, mig selv inklusive, i løbet af debatten for de her tanker – jeg tror, det var Jyllands-Posten, som de var angivet i – omkring oprustning i Arktis eller forøget kapacitet i Arktis og om oprustning og forøget kapacitet i Østersøregionen. I den forbindelse kunne jeg godt tænke mig, at den fungerende forsvarsminister kunne sætte nogle ord på, hvad det er for nogle konkrete trusler, og hvad de største trusler er imod Danmark og imod de nordiske lande i Østersøregionen, og måske sætte et par ord på, hvordan den fungerende forsvarsminister tænker at vi kan imødegå de trusler.

Kl. 20:02

Anden næstformand (Jeppe Søe):

Ministeren.

Kl. 20:02

(Forsvarsministeren)

Troels Lund Poulsen (fg.):

Det er jo helt rigtigt, at jeg gav udtryk for nogle af de tanker, som jeg også kommer til at drøfte med partierne, når vi skal forhandle forsvarsforlig. Og dybest set forsøgte jeg at sige det samme i den artikel, som jeg også har sagt her i dag i en anden sammenhæng, nemlig at dansk forsvars fokus kommer til at fjerne sig fra at være meget, meget synlig i de egne, som er længst væk i forhold til Danmark, hvor vi har været og har gjort en fantastisk indsats, nemlig i Irak og Afghanistan, til at blive mere koncentreret om vores nærområde og også rigsfællesskabet. Jeg ser med bekymring på den udvikling, der er i forhold til både russisk aktivitet, men for den sags skyld også andre landes aktivitet i forhold til vores nærområde, og det synes jeg ikke at vi bare kan se på uden også at forholde os til det. Betyder det, at man skal lave en oprustning? Det betyder i hvert fald, at vi skal have en langt bedre viden om, hvad der sker inden for rigsfællesskabet – det er sådan set også det, jeg mener vi skylder både Færøerne og Grønland – for at se på, hvad det er, der sker i vores kongerige.

Kl. 20:03

Anden næstformand (Jeppe Søe):

Spørgeren.

Kl. 20:03

Carsten Bach (LA):

Den analyse deler jeg til fulde i forhold til overvågning og det at kunne komme med et bedre og mere detaljeret situationsbillede af Arktis, og det angiver jeg også i min egen ordførertale. Det, der var mit spørgsmål, var mere rettet mod Østersøregionen. Hvad er det for konkrete trusler, som den fungerende forsvarsminister ser for sig dér? Og er det noget, som Danmark en til en skal kunne imødegå, eller skal vi kunne imødegå det i et samarbejde de nordiske lande imellem?

Kl. 20:04

Anden næstformand (Jeppe Søe):

Ministeren.

Kl. 20:04

(Forsvarsministeren)

Troels Lund Poulsen (fg.):

Det tror jeg ikke man kan adskille. Jeg tror ikke, at det er enten-eller; det er både-og. Noget af det, som jeg tror bliver helt aktuelt i fremtiden, er at diskutere, hvordan vi får et bedre fokus på den kritiske infrastruktur. Altså, hvad er det, der gør, at man skal være opmærksom på at beskytte kritisk infrastruktur? Vi står over for at skulle lave en kæmpestor udbygning af vores havvind. Vi bliver jo nødt til at sikre, at den kritiske infrastruktur ikke kan kompromitteres af nogle, der vil os det ondt. Det siger jeg ikke nødvendigvis at man vil. Men det er bl.a. et af de temaer, som jeg mener har fyldt alt, alt for lidt i vores forsvarspolitiske debat.

Kl. 20:05

Anden næstformand (Jeppe Søe):

Så er det hr. Christian Friis Bach, Radikale Venstre.

Kl. 20:05

Christian Friis Bach (RV):

Tak for det. Jeg vil lige anføre, at jeg faktisk også roste forsvarsministeren i mit indlæg, så når det gælder forsvarsministeren, står Nye Borgerlige og Radikale skulder ved skulder.

Mit spørgsmål går så på nogle af de ting, jeg nævnte og efterlyste i redegørelsen, som ikke var til stede. Den ene var, at de nordiske lande jo har haft en stolt tradition, som kulminerede med SHIRBRIG, med hensyn til at støtte op om FN's fredsbevarende arbejde i et tæt nordisk samarbejde. Det er helt fraværende i redegørelsen, og jeg kunne godt tænke mig at høre, om forsvarsministeren stadig væk ser et perspektiv for et nordisk engagement i FN's fredsbevarende arbejde.

Det andet, jeg nævnte og efterlyste et svar på, var et spørgsmål om energisikkerhed, som har fået ny aktualitet, men som jo i den grad også kunne inspirere det nordiske forsvars- og sikkerhedssamarbejde.

Kl. 20:06

Anden næstformand (Jeppe Søe):

Ministeren.

Kl. 20:06

(Forsvarsministeren)

Troels Lund Poulsen (fg.):

Men jeg lægger mig fladt ned og anerkender, at jeg ikke fik rost Christian Friis Bach for nogle kloge bemærkninger. Det skal ikke gentage sig.

Jeg synes, at det, der ville være mest interessant af det, Christian Friis Bach siger, er spørgsmålet om energisikkerhed. Jeg er en til en enig i, at energisikkerhed og forsyningssikkerhed også handler om sikkerhedspolitik, og derfor bliver vi også nødt til at have et langt tættere samarbejde om det. Jeg synes, at mange forskellige hændelser viser os, hvor sårbare vi potentielt er. Der tror jeg godt, at vi kan gøre meget, meget mere i fællesskab.

Sandheden er jo også, at på NATO-topmødet her i februar, hvor jeg deltog for første gang, mellem NATO's forsvarsministre, drøftede man jo også på opdrag fra nogle lande, hvad man kan gøre for at få en bedre viden om den kritiske infrastruktur, og det er jo bl.a. i forhold til energi. Det var også det, jeg forsøgte at sige til hr. Carsten Bach.

I forholdet til hele spørgsmålet om FN tror jeg, at man må sige, at det nok er et samarbejde, som mere tager afsæt i, at landene byder ind med de kapaciteter, de måtte have.

Kl. 20:07

Anden næstformand (Jeppe Søe):

Spørgeren.

Kl. 20:07

Christian Friis Bach (RV):

Tak. Så kunne jeg godt tænke mig at nævne det spørgsmål, som fru Anna Falkenberg kom med i sit indlæg, nemlig om det i lyset af de to debatter, vi lige har haft nu, først om det nordiske samarbejde og nu om det nordiske forsvarssamarbejde, ifølge forsvarsministeren ville give mening at løfte det her ind i Nordisk Råd og Nordisk Ministerråd, hvilket selvfølgelig ville kræve en traktatændring.

Ville det ikke give mening nu med de ændringer, der er sket, også med Sverige, Norge og Danmark, at løfte det ind i Nordisk Råd og Nordisk Ministerråd?

Kl. 20:07

Anden næstformand (Jeppe Søe):

Ministeren.

Kl. 20:07

(Forsvarsministeren)

Troels Lund Poulsen (fg.):

Det ved jeg nu ikke om det nødvendigvis ville. Der er sket så meget positivt i forhold til det nordiske samarbejde, primært under forsvarsparaplyen, med et kommende medlemskab for Sverige og et nuværende medlemskab for Finland, at den diskussion synes jeg ikke nødvendigvis man skal gøre til en diskussion om, om det her så skal være en del af Nordisk Råd. Jeg synes godt, at man kan have forskellige elementer til diskussion her, uden at det nødvendigvis skal forankres i Nordisk Råd.

Kl. 20:08

Anden næstformand (Jeppe Søe):

Tak til ministeren.

Der er ikke flere, der har bedt om ordet, og det betyder, at forhandlingen er afsluttet, og det gælder så sandelig også det her møde i salen.

Kl. 20:08

Meddelelser fra formanden

Anden næstformand (Jeppe Søe):

Der er ikke mere at foretage i dette møde. Men tak for ordene, og tak til baglandet, hvad enten de har været på besøg her i salen i løbet af dagen eller sidder derhjemme lige nu.

Folketingets næste møde afholdes i morgen, onsdag den 3. maj 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 20:08).


8. møde

Tirsdag den 20. december 2022 kl. 10.00

Dagsorden

1) Nedsættelse af særlige udvalg.

2) Spørgsmål om fremme af forespørgsel nr. F 1:

Forespørgsel til beskæftigelsesministeren om at anlægge et annullationssøgsmål om EU-direktivet om mindstelønninger.

Af Søren Søndergaard (EL) og Karsten Hønge (SF) m.fl.

(Anmeldelse 13.12.2022).

3) Eventuelt: 1. behandling af lovforslag nr. L 2:

Forslag til midlertidig bevillingslov for finansåret 2023.

Af finansministeren (Nicolai Wammen).

(Fremsættelse 19.12.2022).

4) Eventuelt: 1. behandling af lovforslag nr. L 3:

Forslag til lov om ændring af ejendomsvurderingsloven, lov om kommunal ejendomsskat og ejendomsværdiskatteloven. (Forlængelse af virkningen af ejendomsvurderingen for 2020 af ejerboliger m.v.).

Af skatteministeren (Jeppe Bruus).

(Fremsættelse 19.12.2022).

5) Eventuelt: 1. behandling af lovforslag nr. L 4:

Forslag til lov om ændring af afskrivningsloven og investorfradragsloven. (Nedsættelse af afskrivningssatsen for bygninger m.v. og fastholdelse af loft over investorfradraget).

Af skatteministeren (Jeppe Bruus).

(Fremsættelse 19.12.2022).

6) Eventuelt: 1. behandling af lovforslag nr. L 5:

Forslag til lov om ændring af lov om arbejdsmarkedsuddannelser m.v. og forskellige andre love. (Udskydelse af solnedgangsklausuler og ophævelse af kadence for samlede udbudsrunder).

Af børne- og undervisningsministeren (Mattias Tesfaye).

(Fremsættelse 19.12.2022).

7) Eventuelt: 1. behandling af lovforslag nr. L 6:

Forslag til lov om ændring af lov om Nordsøenheden og Nordsøfonden. (Deltagelse i CO2-lagringsaktiviteter).

Af erhvervsministeren (Morten Bødskov).

(Fremsættelse 19.12.2022).

8) Eventuelt: 1. behandling af lovforslag nr. L 7:

Forslag til lov om ændring af lov om fremme af effektiv energianvendelse og drivhusgasreduktion. (Udmøntning af CCUS-puljer og mulighed for kommuners påtagelse af økonomiske forpligtelser).

Af klima-, energi- og forsyningsministeren (Lars Aagaard).

(Fremsættelse 19.12.2022).

9) Eventuelt: 1. behandling af lovforslag nr. L 8:

Forslag til lov om ændring af lov om gasforsyning, lov om Energinet og lov om elforsyning. (Regulering af brint, omorganisering af Energinet, CO2-lagring m.v.).

Af klima-, energi- og forsyningsministeren (Lars Aagaard).

(Fremsættelse 19.12.2022).

10) Eventuelt: 1. behandling af lovforslag nr. L 9:

Forslag til lov om ændring af lov om radio- og fjernsynsvirksomhed m.v. (Ændring af beskikkelsesperiode for DR's bestyrelse).

Af kulturministeren (Jakob Engel-Schmidt).

(Fremsættelse 19.12.2022).

11) Eventuelt: 1. behandling af lovforslag nr. L 10:

Forslag til lov om administration af den fælles landbrugspolitik m.v.

Af ministeren for fødevarer, landbrug og fiskeri (Jacob Jensen).

(Fremsættelse 19.12.2022).

12) Eventuelt: 1. behandling af lovforslag nr. L 11:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og indførelse af kontrol med sociale frikort).

Af social- og boligministeren (Pernille Rosenkrantz-Theil).

(Fremsættelse 19.12.2022).

Kl. 10:01

Første næstformand (Leif Lahn Jensen):

Mødet er åbnet.

Kl. 10:01

Samtykke til behandling

Første næstformand (Leif Lahn Jensen):

De punkter, som er opført som nr. 3-12 på dagsordenen, kan kun med Tingets samtykke behandles i dette møde. Hvis ingen gør indsigelse, betragter jeg samtykket som givet.

Det er givet.

Det første punkt på dagsordenen er:

1) Nedsættelse af særlige udvalg.

Kl. 10:01

Første næstformand (Leif Lahn Jensen):

Til disse valg er der anmeldt følgende valggrupper:

en gruppe på 93 medlemmer: Socialdemokratiet, Venstre, Moderaterne, Siumut, Inuit Ataqatigiit, Sambandsflokkurin og Javnaðarflokkurin; 

en gruppe på 49 medlemmer: Danmarksdemokraterne, Liberal Alliance, Det Konservative Folkeparti, Nye Borgerlige, Dansk Folkeparti og Mette Thiesen (UFG); 

og en gruppe på 37 medlemmer: Socialistisk Folkeparti, Enhedslisten, Radikale Venstre og Alternativet.

Der foreligger indstilling fra grupperne om disse valg. Navnene på de valgte kan findes på Folketingets hjemmeside og på www.folketingstidende.dk (jf. nedenfor).

Samtidig er der fra grupperne fremkommet forslag om valg af formand og næstformand. Der er kun bragt én i forslag til hver af disse poster, og navnene er optaget i Folketingstidende.

[Valg af 29 medlemmer til Udvalget vedrørende forslag til lov om ændring af ejendomsvurderingsloven, lov om kommunal ejendomsskat og ejendomsværdiskatteloven og forslag til lov om ændring af afskrivningsloven og investorfradragsloven.

Valgt blev:

1 Thomas Jensen (S)

2 Anders Kronborg (S)

3 Anne Paulin (S)

4 Birgitte Vind (S)

5 Leif Lahn Jensen (S)

6 Jens Joel (S)

7 Kasper Sand Kjær (S)

8 Malte Larsen (S)

9 Annette Lind (S)

10 Kim Valentin (V)

11 Preben Bang Henriksen (V)

12 Christoffer Aagaard Melson (V)

13 Morten Dahlin (V)

14 Mohammad Rona (M)

15 Monika Rubin (M)

16 Hans Kristian Skibby (DD)

17 Dennis Flydtkjær (DD)

18 Steffen W. Frølund (LA)

19 Steffen Larsen (LA)

20 Helle Bonnesen (KF)

21 Rasmus Jarlov (KF)

22 Lars Boje Mathiesen (NB)

23 Peter Kofod (DF)

24 Lisbeth Bech-Nielsen (SF)

25 Karsten Hønge (SF)

26 Sigurd Agersnap (SF)

27 Pelle Dragsted (EL)

28 Samira Nawa (RV)

29 Christina Olumeko (ALT)

Formand: Anne Paulin (S)

Næstformand: Kim Valentin (V)

Valg af 29 medlemmer til Udvalget vedrørende forslag til lov om ændring af lov om arbejdsmarkedsuddannelser m.v. og forskellige andre love.

Valgt blev:

1 Jens Joel (S)

2 Anders Kronborg (S)

3 Kasper Sand Kjær (S)

4 Camilla Fabricius (S)

5 Bjarne Laustsen (S)

6 Annette Lind (S)

7 Kasper Roug (S)

8 Mogens Jensen (S)

9 Leif Lahn Jensen (S)

10 Hans Andersen (V)

11 Anni Matthiesen (V)

12 Peter Juel-Jensen (V)

13 Michael Aastrup Jensen (V)

14 Henrik Frandsen (M)

15 Monika Rubin (M)

16 Karina Adsbøl (DD)

17 Marlene Harpsøe (DD)

18 Helena Artmann Andresen (LA)

19 Sandra Elisabeth Skalvig (LA)

20 Helle Bonnesen (KF)

21 Rasmus Jarlov (KF)

22 Mikkel Bjørn (NB)

23 Alex Ahrendtsen (DF)

24 Karsten Hønge (SF)

25 Charlotte Broman Mølbæk (SF)

26 Astrid Carøe (SF)

27 Victoria Velasquez (EL)

28 Lotte Rod (RV)

29 Christina Olumeko (ALT)

Formand: Anders Kronborg (S)

Næstformand: Michael Aastrup Jensen (V)

Valg af 29 medlemmer til Udvalget vedrørende forslag til lov om ændring af lov om Nordsøenheden og Nordsøfonden.

Valgt blev:

1 Malte Larsen (S)

2 Anders Kronborg (S)

3 Birgitte Vind (S)

4 Camilla Fabricius (S)

5 Kasper Roug (S)

6 Rasmus Stoklund (S)

7 Thomas Jensen (S)

8 Benny Engelbrecht (S)

9 Annette Lind (S)

10 Torsten Schack Pedersen (V)

11 Kim Valentin (V)

12 Linea Søgaard-Lidell (V)

13 Lars Christian Lilleholt (V)

14 Henrik Frandsen (M)

15 Monika Rubin (M)

16 Betina Kastbjerg (DD)

17 Dennis Flydtkjær (DD)

18 Lars-Christian Brask (LA)

19 Steffen W. Frølund (LA)

20 Mona Juul (KF)

21 Niels Flemming Hansen (KF)

22 Kim Edberg Andersen (NB)

23 Alex Ahrendtsen (DF)

24 Lisbeth Bech-Nielsen (SF)

25 Karsten Filsø (SF)

26 Sigurd Agersnap (SF)

27 Søren Egge Rasmussen (EL)

28 Katrine Robsøe (RV)

29 Sascha Faxe (ALT)

Formand: Lars Christian Lilleholt (V)

Næstformand: Kasper Roug (S)

Valg af 29 medlemmer til Udvalget vedrørende forslag til lov om ændring af lov om fremme af effektiv energianvendelse og drivhusgasreduktion og forslag til lov om ændring af lov om gasforsyning, lov om Energinet og lov om elforsyning.

Valgt blev:

1 Anne Paulin (S)

2 Anders Kronborg (S)

3 Bjarne Laustsen (S)

4 Ida Auken (S)

5 Jens Joel (S)

6 Kasper Roug (S)

7 Malte Larsen (S)

8 Per Husted (S)

9 Annette Lind (S)

10 Kim Valentin (V)

11 Torsten Schack Pedersen (V)

12 Linea Søgaard-Lidell (V)

13 Lars Christian Lilleholt (V)

14 Henrik Frandsen (M)

15 Monika Rubin (M)

16 Lise Bech (DD)

17 Kenneth Fredslund Petersen (DD)

18 Steffen W. Frølund (LA)

19 Carsten Bach (LA)

20 Mona Juul (KF)

21 Niels Flemming Hansen (KF)

22 Peter Seier Christensen (NB)

23 Nick Zimmermann (DF)

24 Karsten Filsø (SF)

25 Lisbeth Bech-Nielsen (SF)

26 Marianne Bigum (SF)

27 Søren Egge Rasmussen (EL)

28 Samira Nawa (RV)

29 Theresa Scavenius (ALT)

Formand: Samira Nawa (RV)

Næstformand: Kim Valentin (V)

Valg af 29 medlemmer til Udvalget vedrørende forslag til lov om ændring af lov om radio- og fjernsynsvirksomhed m.v.

Valgt blev:

1 Kasper Sand Kjær (S)

2 Anders Kronborg (S)

3 Birgitte Vind (S)

4 Ida Auken (S)

5 Leif Lahn Jensen (S)

6 Mogens Jensen (S)

7 Annette Lind (S)

8 Bjarne Laustsen (S)

9 Benny Engelbrecht (S)

10 Jan E. Jørgensen (V)

11 Hans Christian Schmidt (V)

12 Preben Bang Henriksen (V)

13 Morten Dahlin (V)

14 Henrik Frandsen (M)

15 Monika Rubin (M)

16 Søren Espersen (DD)

17 Peter Skaarup (DD)

18 Katrine Daugaard (LA)

19 Sólbjørg Jakobsen (LA)

20 Per Larsen (KF)

21 Mai Mercado (KF)

22 Mikkel Bjørn (NB)

23 Pia Kjærsgaard (DF)

24 Charlotte Broman Mølbæk (SF)

25 Theresa Berg Andersen (SF)

26 Sofie Lippert (SF)

27 Søren Søndergaard (EL)

28 Zenia Stampe (RV)

29 Franciska Rosenkilde (ALT)

Formand: Hans Christian Schmidt (V)

Næstformand: Mogens Jensen (S)

Valg af 29 medlemmer til Udvalget vedrørende forslag til lov om administration af den fælles landbrugspolitik m.v.

Valgt blev:

1 Malte Larsen (S)

2 Anders Kronborg (S)

3 Anne Paulin (S)

4 Bjarne Laustsen (S)

5 Camilla Fabricius (S)

6 Kasper Roug (S)

7 Mette Gjerskov (S)

8 Annette Lind (S)

9 Benny Engelbrecht (S)

10 Erling Bonnesen (V)

11 Mads Fuglede (V)

12 Peter Juel-Jensen (V)

13 Michael Aastrup Jensen (V)

14 Henrik Frandsen (M)

15 Monika Rubin (M)

16 Hans Kristian Skibby (DD)

17 Kristian Bøgsted (DD)

18 Carsten Bach (LA)

19 Alexander Ryle (LA)

20 Per Larsen (KF)

21 Brigitte Klintskov Jerkel (KF)

22 Kim Edberg Andersen (NB)

23 Nick Zimmermann (DF)

24 Anne Valentina Berthelsen (SF)

25 Karsten Filsø (SF)

26 Marianne Bigum (SF)

27 Søren Egge Rasmussen (EL)

28 Christian Friis Bach (RV)

29 Franciska Rosenkilde (ALT)

Formand: Mads Fuglede (V)

Næstformand: Kasper Roug (S)

Valg af 29 medlemmer til Udvalget vedrørende forslag til lov om ændring af lov om forsøg med et socialt frikort.

Valgt blev:

1 Camilla Fabricius (S)

2 Birgitte Vind (S)

3 Leif Lahn Jensen (S)

4 Malte Larsen (S)

5 Astrid Krag (S)

6 Annette Lind (S)

7 Rasmus Stoklund (S)

8 Bjarne Laustsen (S)

9 Benny Engelbrecht (S)

10 Anni Matthiesen (V)

11 Jan E. Jørgensen (V)

12 Hans Andersen (V)

13 Christoffer Aagaard Melson (V)

14 Nanna W. Gotfredsen (M)

15 Monika Rubin (M)

16 Marlene Harpsøe (DD)

17 Karina Adsbøl (DD)

18 Katrine Daugaard (LA)

19 Alexander Ryle (LA)

20 Per Larsen (KF)

21 Brigitte Klintskov Jerkel (KF)

22 Kim Edberg Andersen (NB)

23 Nick Zimmermann (DF)

24 Theresa Berg Andersen (SF)

25 Kirsten Normann Andersen (SF)

26 Charlotte Broman Mølbæk (SF)

27 Victoria Velasquez (EL)

28 Katrine Robsøe (RV)

29 Torsten Gejl (ALT)

Formand: Anni Matthiesen (V)]

Det næste punkt på dagsordenen er:

2) Spørgsmål om fremme af forespørgsel nr. F 1:

Forespørgsel til beskæftigelsesministeren om at anlægge et annullationssøgsmål om EU-direktivet om mindstelønninger.

Af Søren Søndergaard (EL) og Karsten Hønge (SF) m.fl.

(Anmeldelse 13.12.2022).

Kl. 10:02

Første næstformand (Leif Lahn Jensen):

Hvis ingen gør indsigelse mod fremme af denne forespørgsel, betragter jeg Tingets samtykke som givet.

Det er givet.

Det næste punkt på dagsordenen er:

3) 1. behandling af lovforslag nr. L 2:

Forslag til midlertidig bevillingslov for finansåret 2023.

Af finansministeren (Nicolai Wammen).

(Fremsættelse 19.12.2022).

Kl. 10:02

Forhandling

Første næstformand (Leif Lahn Jensen):

Forhandlingen er åbnet, og den første ordfører er Benny Engelbrecht for Socialdemokratiet.

Kl. 10:03

(Ordfører)

Benny Engelbrecht (S):

Tak, formand. Jeg skal gøre det kort. Det er jo således, at det følger af grundlovens § 45, at regeringen skal fremsætte et forslag til en midlertidig bevillingslov, såfremt behandlingen af finanslovsforslaget ikke kan ventes tilendebragt inden finansårets begyndelse, og som det også fremgår af forslaget, er det jo et meget kort bemyndigelsesforslag, der sikrer, at der kan foretages bevillinger, indtil en finanslov kan forhandles. Derfor er der heller ikke så meget at sige til dette forslag – det er der jo traditionelt ikke ved den slags forhandlinger; det var der heller ikke, da den midlertidige bevillingslov for 2012 blev behandlet.

Derfor skal jeg blot meddele, at Socialdemokratiet kan støtte forslaget.

Kl. 10:03

Første næstformand (Leif Lahn Jensen):

Tak for det. Vi har nogle korte bemærkninger. Den første korte bemærkning er fra Victoria Velasquez, Enhedslisten. Værsgo.

Kl. 10:03

Victoria Velasquez (EL):

Tak for ordet. Vi har fået et svar om, at der næste år kommer til at være endnu flere børn, som får brug for det midlertidige børnetilskud, som I nu i regeringen har valgt at fjerne. Regeringen siger, at man i stedet for vil lave en pulje, men det er uvist, hvornår folk får pengene, hvem der får pengene, og hvor mange. Statsministeren har i et interview sagt, at de fleste af dem, der får dem i dag, kan regne med at få de penge, sådan at de står tilbage og – regner man med – rent faktisk ikke kommer til at miste nogen penge. Det blev gentaget af en ordfører fra Socialdemokratiet i går.

Derfor vil jeg gerne spørge – og høre her fra talerstolen – om det, som statsministeren og ordføreren har sagt, er rigtigt, nemlig at de børn, som lige nu står til at miste deres tilskud, ikke skal være bange for at miste det, for de kommer til at få det beløb, som de har regnet med.

Kl. 10:04

Første næstformand (Leif Lahn Jensen):

Ordføreren.

Kl. 10:04

Benny Engelbrecht (S):

Det er jo normalt sådan, at når vi debatterer i Folketingssalen, debatterer vi det forslag, som foreligger. Det forslag, som foreligger, er en midlertidig bevillingslov, som er af rent teknisk karakter. Derfor ville det være naturligt, hvis man havde haft en traditionel finanslovsdebat, at man tog en mere bred diskussion. Derfor vil jeg også opfatte det som værende helt naturligt, at man tager den debat, når vi når frem til forhandlingerne om den ordinære finanslov, hvilket må forventes at blive i begyndelsen af det nye år.

Kl. 10:05

Første næstformand (Leif Lahn Jensen):

Spørgeren.

Kl. 10:05

Victoria Velasquez (EL):

Det kommer ikke bag på mig, at Socialdemokratiet gemmer sig bag formalia og udenomssnak. Det har vi jo været vidne til før. Men jeg synes faktisk, det er ret uretfærdigt over for de her børnefamilier, der står til at miste de penge, som de skulle have for at kunne have et minimumsbudget – og det var før inflationen. Nu er der buldrende inflation, der er stigende priser, som klart gør, at de ikke får mulighed for at betale deres regninger. Selvfølgelig kommer præcis de samme mennesker ikke til at kunne få præcis det samme beløb. Det er jo helt åbenlyst, at der kommer til at være færre, når man fjerner det som en rettighed og der derudover skal være udgifter til administration. Så skylder man ikke en smule ærlighed over for de her mennesker? Er det sådan, at den her regering kommer til at skubbe tusindvis af børn under fattigdomsgrænsen?

Kl. 10:06

Første næstformand (Leif Lahn Jensen):

Så er det ordføreren.

Kl. 10:06

Benny Engelbrecht (S):

Det er som sagt et emne, som det er fuldstændig relevant at tage op der, hvor det skal debatteres. Det handler ikke om det foreliggende lovforslag.

Kl. 10:06

Første næstformand (Leif Lahn Jensen):

Den næste spørger er hr. Pelle Dragsted fra Enhedslisten.

Kl. 10:06

Pelle Dragsted (EL):

Det kan godt være, at ordføreren mener det. Men vi er her jo i dag for at vedtage en midlertidig bevillingslov, som erstatter den finanslov, som egentlig skulle have været tredjebehandlet og vedtaget i den her tid. Den finanslov skulle have permanentgjort eller fortsat det midlertidige børnetilskud i 2023 som aftalt mellem Socialdemokraterne og et flertal i Folketinget før sommer – et flertal, som i øvrigt stadig væk eksisterer her i Folketinget. Det er lidt trættende efterhånden, at Socialdemokraterne, hver gang vi diskuterer det her spørgsmål, finder på teknisk udenomssnak i stedet for at forholde sig til det problem, som vi står med, nemlig at tusindvis af børn nu skal kastes ud i endnu dybere fattigdom.

Så jeg synes, at ordføreren skal besvare det spørgsmål, som min kollega fru Victoria Velasquez netop kom med: Kan de her børnefamilier regne med at få samme beløb udbetalt, som de har haft ret til i år?

Kl. 10:07

Første næstformand (Leif Lahn Jensen):

Ordføreren.

Kl. 10:07

Benny Engelbrecht (S):

Jeg synes faktisk, at det er mest hensigtsmæssigt, at man under en lovbehandling forhandler det, som lovforslaget handler om. Så hvis der er spørgsmål omkring §§ 1 og 2 i den midlertidige bevillingslov, så svarer jeg naturligvis gerne på det.

Kl. 10:07

Første næstformand (Leif Lahn Jensen):

Spørgeren.

Kl. 10:07

Pelle Dragsted (EL):

Jamen nu er det ikke så mange chancer, som hverken medlemmerne af det her Ting eller befolkningen har haft for at få regeringen til at forholde sig til nogle af de svigt, som ligger i den regeringsaftale, der er lavet, herunder at man er løbet fra et forlig og en aftale, som et flertal i Folketinget vedtog efter lange forhandlinger lige før sommerferien, som handlede om at skabe bare en lille smule mere tryghed for nogle af de allerfattigste familier. Det behov er ikke blevet mindre siden. Derfor skylder ordføreren, Socialdemokratiet og regeringen et svar til de her familier.

Kl. 10:08

Første næstformand (Leif Lahn Jensen):

Ordføreren.

Kl. 10:08

Benny Engelbrecht (S):

Hr. Pelle Dragsted er jo en meget erfaren politiker og er desuden dybt inde i statsret. Derfor ved hr. Pelle Dragsted jo også godt, at der er mange muligheder for at stille regeringen spørgsmål, enten via udvalgsspørgsmål, via § 20-spørgsmål, ved at få ministeren i salen, ved at indkalde til samråd eller alle mulige andre ting. Og det er altså heller ikke usædvanligt, at når man har en lovbehandling, så er det det lovforslag , man forholder sig til i en debat. Så jeg svarer gerne på spørgsmål omkring det lovforslag, der er her.

Kl. 10:08

Første næstformand (Leif Lahn Jensen):

Så er det fru Lisbeth Bech-Nielsen.

Kl. 10:08

Lisbeth Bech-Nielsen (SF):

Jeg må sige, at jeg er enig med mine kolleger fra Enhedslisten. Jeg synes, at Socialdemokratiets ordfører gemmer sig bag formalia. Når vi bruger anledningen i dag, er det jo, fordi det her har en hastende karakter.

Altså, der er en lang række fattige børnefamilier, som overhovedet ikke har råd til at holde jul, og som med den buldrende inflation også bliver nødt til at skære ned på helt basale ting, man har brug for i dagligdagen: Man skruer ikke op for varmen i radiatoren, og man tænker over, hvad man køber henne ved købmanden. Og alligevel har regeringen og Socialdemokratiet valgt ikke at prioritere det her. Til gengæld har man i forgårs fremsat en hel stribe omfattende lovforslag, men der blev ikke plads til inflationshjælp til de fattigste børnefamilier eller til det her midlertidige børnetilskud.

Kl. 10:09

Første næstformand (Leif Lahn Jensen):

Ordføreren.

Kl. 10:09

Benny Engelbrecht (S):

Det er rigtigt, at der i regeringsgrundlaget er en passus om en hastende inflationshjælp, som skal behandles i det nye år. Det handler det foreliggende lovforslag ikke om.

Kl. 10:09

Første næstformand (Leif Lahn Jensen):

Spørgeren.

Kl. 10:09

Lisbeth Bech-Nielsen (SF):

I dag skal vi behandle et forslag til bevillingslov, hvor man kunne have valgt at tage det her med, fordi man siger, at det her simpelt hen har så hastende karakter. Det er så alvorligt for de mennesker, det går ud over. Der er tale om en opfølgning på en aftale, som vi lavede og brugte lang tid på at forhandle om i foråret, og alligevel har man ikke fundet plads til det, men jeg skal bl.a. på talerstolen i dag i forbindelse med en lang række lovforslag, som man tilsyneladende i den nye regering godt kunne finde plads og tid til.

Kl. 10:10

Første næstformand (Leif Lahn Jensen):

Spørgeren.

Kl. 10:10

Benny Engelbrecht (S):

Det er rigtigt, at der ikke har været mulighed for at forhandle en samlet finanslov, og det er præcis også derfor, at regeringen har fremsat en midlertidig bevillingslov. Det er i overensstemmelse med, hvad man gjorde den 15. november 2011, da et forslag til den midlertidige bevillingslov for 2012 blev fremsat. Det var i øvrigt på et tidspunkt, hvor spørgerens parti var en del af regeringen.

Kl. 10:10

Første næstformand (Leif Lahn Jensen):

Så er det fru Jette Gottlieb fra Enhedslisten.

Kl. 10:10

Jette Gottlieb (EL):

Vi bliver nødt til at blive ved med at spørge, for formålet med den her lovgivning er jo – med tidligere sprogbrug – statshusholdningens uforstyrrede førelse. Og det, der er tale om, er altså, at der er nogle ting, der udløber den 31. december. Det vil sige, at der er truffet nogle politiske valg, når man vælger at tage nogle bestemte ting frem og lader andre ting ligge – og der kommer det her spørgsmål som et af de mest centrale, og derfor vil jeg spørge, om ordføreren er medvidende om, at der er truffet nogle politiske valg, inden man fremlagde den her bevillingslov.

Kl. 10:11

Første næstformand (Leif Lahn Jensen):

Ordføreren.

Kl. 10:11

Benny Engelbrecht (S):

Som det fremgår af bevillingsloven, som er meget kort, så skal det være sådan, at regeringen bemyndiges til at opkræve lovhjemlede skatter og statens øvrige indtægter, og at regeringen bemyndiges til i samme tidsrum at afholde de udgifter, der er nødvendige for at opretholde og videreføre ministeriers, styrelsers og øvrige statslige institutioners og virksomheders drift samt andre foranstaltninger iværksat med hjemmel i lov, tidligere bevillingslov eller given bevilling i øvrigt – og det er det. Så det er altså en generel bemyndigelseslov.

Kl. 10:12

Første næstformand (Leif Lahn Jensen):

Spørgeren.

Kl. 10:12

Jette Gottlieb (EL):

Men vil ministeren acceptere, at der er tale om nogle politiske valg af, hvad man tager med og ikke tager med i den her videreførelseslov?

Kl. 10:12

Første næstformand (Leif Lahn Jensen):

Vi kan spørge ministeren senere. Nu er det ordføreren, der svarer. Værsgo til ordføreren.

Kl. 10:12

Benny Engelbrecht (S):

Tak, og tak for tilliden; men som sagt er dette jo alene en ramme for den bemyndigelse, der gives til ministre. Og hvad der så i øvrigt måtte være det konkrete indhold, må man jo altså så ind og adressere i forhold til det enkelte ressort.

Kl. 10:12

Første næstformand (Leif Lahn Jensen):

Så er den næste spørger hr. Søren Egge Rasmussen fra Enhedslisten. Værsgo.

Kl. 10:12

Søren Egge Rasmussen (EL):

Det er sikkert korrekt, at man kan gøre det på den her fedtede måde, altså at man tager den her bevillingslov og minimerer den til det absolut laveste. Man kunne også vælge at føre politik med hjertet.

Nu har man jo lavet nogle prioriteringer i dag. Man har valgt at prioritere, at landbrugsstøtten skal behandles inden jul. Penge til at kunne støtte en CO2-lagring i Danmark og til udvikling af en brintinfrastruktur har man prioriteret at vi skal finde inden jul. Så kunne man vel også nå at prioritere, at 25.000 børn kunne få et værdigt liv næste år på samme niveau, som de har haft i 2022, uden at deres forældre ikke skal bekymre sig voldsomt om, hvordan deres økonomi hænger sammen i det kommende år. Altså, det er et spørgsmål om politisk vilje – og den vilje har Socialdemokratiet så ikke, og det synes jeg er dybt skuffende.

Så kan ordføreren ikke se, at det her ikke bare er et spørgsmål om, at en lov skal være så teknisk som muligt; man kunne sådan set godt i forlængelse af den have vedtaget andre ting som landbrugsstøtten.

Kl. 10:13

Første næstformand (Leif Lahn Jensen):

Ordføreren.

Kl. 10:13

Benny Engelbrecht (S):

Jeg kan konstatere, at da den daværende regering i november 2011 fremsatte et forslag til midlertidig bevillingslov halvanden måned før årets udløb, lignede det det forslag af teknisk karakter, der ligger her – og mig bekendt tog Enhedslisten ikke ordet under den daværende behandling.

Kl. 10:14

Første næstformand (Leif Lahn Jensen):

Spørgeren.

Kl. 10:14

Søren Egge Rasmussen (EL):

Det er sikkert historisk rigtigt. Nu er vi så bare i en situation, hvor en række partier, som var det parlamentariske grundlag for den tidligere regering, har en klar aftale. Det er en aftale, som er på vej til at blive brudt, og der er et lovforslag, som bliver anden- og tredjebehandlet her på torsdag. Men man kunne jo sådan set også frivilligt have valgt at tage det med i et appendiks til den her bevillingslov og sige, at her er der et særligt problem, som vi gerne vil løse, ligesom man forsøger at løse, at man kan udbetale landbrugsstøtte efter nytår.

Kl. 10:14

Første næstformand (Leif Lahn Jensen):

Ordføreren.

Kl. 10:14

Benny Engelbrecht (S):

Som ordføreren så rigtigt siger, er det jo et spørgsmål, som behandles her i Folketingssalen – også inden årets udløb – og som ikke omhandles af det foreliggende lovforslag.

Kl. 10:14

Første næstformand (Leif Lahn Jensen):

Så siger vi tak til ordføreren, og den næste ordfører, der ønsker ordet, er fru Lisbeth Bech-Nielsen fra SF.

Kl. 10:15

(Ordfører)

Lisbeth Bech-Nielsen (SF):

Vi skal jo egentlig – i anførselstegn – bare behandle et forslag til en bevillingslov i dag, for riget skal teknisk set skal have en finanslov, så de nødvendige udgifter kan blive afholdt. Men når jeg går på talerstolen med et budskab til regeringen, er det jo, fordi vi står i en alarmerende situation, der har hastende karakter. Vi havde i forvejen en lang række meget fattige børnefamilier i det her land, som vi før sommerferien brugte rigtig mange timer inklusive nætter på at forhandle en løsning for, så i hvert fald nogle af dem kunne få lidt mere til dagen og vejen. Den aftale er Socialdemokratiet løbet fra. De havde muligheden for at stemme den igennem her i Folketingssalen. Nu er der en ny regeringskonstellation, som tilsyneladende ikke synes, at et forslag om at skulle have et liv, hvor man ikke skal vælge mellem mad og medicin, er noget, der har hastende karakter.

Til gengæld er der blevet fremsat en lang række andre lovforslag, som vi skal hastebehandle her i Folketinget: lovforslag om landbrugsstøtte, CO2-lagring, investorfradrag og lignende. Det er alt sammen udmærket, men det er trods alt ikke på niveau med det, at vi har nogle familier i det her land, som bliver sat ud af deres hjem, fordi de simpelt hen ikke kan betale deres regninger, og som i forvejen ikke havde en økonomi, der levede op til et almindeligt basisbudget som defineret af ROCKWOOL Fonden, og som med en galoperende inflation på ingen måde længere har til dagen og vejen. Det tror jeg at de fleste af os egentlig, hvis vi tænker godt efter, ville synes var den mest hastende sag, vi havde med at gøre, altså at sikre en lille smule til de her børn, som lever i familier, hvor økonomien fuldstændig er ramlet sammen. Det synes jeg er en oplagt ting at diskutere, når vi taler om en teknisk bevillingslov.

Man kan med Socialdemokratiets ordførers ord sige, at det bare er en sag, vi skal have ekspederet, og så skal vi helst ikke tale om politik. Men vi vil gerne tale om politik her fra talerstolen og i det her Folketing, og vi har kun den her ene mulighed, for lige om lidt går vi på juleferie. Og når det er sagt, har vi kun den her ene sag. Regeringen har sagt, at den vil komme med et forslag i januar. Vi ved alle sammen, at det her Folketing trods alt ikke arbejder så hurtigt, specielt ikke når det drejer sig om fattige børn, så derfor kommer der til at gå rigtig lang tid, før de her mennesker bare får en flig af den hjælp, som vi for meget lang tid siden har lovet dem, og som de har regnet med.

Ud over det skal det ikke være en ret ikke at leve i absolut nød. Nej, man skal gå ned på kommunekontoret med hatten i hånden og udfylde et hav af blanketter, fordi vi elsker bureaukrati i det her Folketing. Så nu skal de her børnefamilier ned at udfylde et hav af skemaer for måske – måske – at få en lille smule af de penge, der kan gå til at købe rugbrød, medicin eller en vinterjakke. Det synes jeg simpelt hen ikke er i orden. Det er ikke værdigt.

Det kunne regeringen have brugt en del af sin energi på, og vi kunne have diskuteret det i Folketingssalen i dag sammen med de mange, mange andre lovforslag, som vi hastebehandler nu. Det har man valgt ikke at gøre, og det synes jeg er en skændsel. Vi står i en absolut nødsituation, hvad angår nogle af de mest udsatte mennesker i det her land, nogle af de fattigste børn, og det synes jeg simpelt hen ikke vi kan være bekendt.

Dertil har vi nogle andre hastesager, som jeg også mener burde diskuteres i forhold til det her forslag til en bevillingslov, nemlig at vores sygehuse står over for et kollaps. Vi har lavet en akutpakke, hvor der frem til 2024 skal afsættes 2 mia. kr. De penge er ikke, så vidt jeg ved, blevet afsat for 2023. Det kunne man gøre med et simpelt aktstykke. Jeg vil også mene, at det har hastende karakter, at vi sikrer, at vores sygehuse er funktionelle hen over en vinter, hvor de er maks. pressede.

Så alt i alt er det nogle lidt underlige prioriteringer fra den nytiltrådte regerings side. Jeg håber, at regeringen vil genoverveje, hvordan man får de fattigste børnefamiliers penge ud til dem, så de ikke skal gå ned på kommunen med hatten i hånden. Tak.

Kl. 10:20

Første næstformand (Leif Lahn Jensen):

Tak til ordføreren. Der er et par korte bemærkninger. Den første er fra fru Helle Bonnesen, Det Konservative Folkeparti. Værsgo.

Kl. 10:20

Helle Bonnesen (KF):

Jeg er ny og har misforstået systemet. Jeg vil bare benytte mig af ordførertalen senere.

Kl. 10:20

Første næstformand (Leif Lahn Jensen):

Jeg har forstået det sådan, at ordet er frafaldet, og at ordføreren vil benytte sig af lejligheden i ordførertalen senere. Så er det næste spørger. Det er fru Victoria Velasquez fra Enhedslisten.

Kl. 10:20

Victoria Velasquez (EL):

Tak til ordføreren for talen. Jeg kunne godt tænke mig at høre, hvad ordføreren synes om, at man har taget penge fra de allerfattigste børnefamilier, nemlig det midlertidige børnetilskud, og så bagefter puttet dem over i en pulje og kaldt det inflationshjælp mod de stigende priser. Hvad mener ordføreren om, at man laver den manøvre?

Kl. 10:21

Første næstformand (Leif Lahn Jensen):

Ordføreren.

Kl. 10:21

Lisbeth Bech-Nielsen (SF):

For det første pynter man sig jo med lånte fjer, som om man havde fundet nogle nye penge og dermed gerne ville give inflationshjælp, man selv havde fundet penge til. For det andet er det jo også at gøre fuldstændig grin med os, der har brugt mange, mange timer på at forhandle den her aftale, som man jo en til en kunne have gennemført, hvis man ville. Man kunne endda bare have stemt for i Folketingssalen. Jeg synes måske også, at det er typisk socialdemokratisk, at man sådan skal ned på kommunen med hatten i hånden og udfylde en masse skemaer. Jeg havde måske ikke troet det med liberale partier. Det her er ikke noget, som vi af vores hjertes godhed skal give de fattigste børnefamilier. Vi har simpelt hen, da vi forhandlede i foråret, sagt, at det her er en ret. For vi vil ikke have et land, hvor man ikke kan overholde et basisbudget, altså det, som ROCKWOOL Fonden har defineret som det absolut mest nødvendige for at kunne overleve i dagens Danmark.

Kl. 10:22

Første næstformand (Leif Lahn Jensen):

Spørgeren.

Kl. 10:22

Victoria Velasquez (EL):

Derfor synes jeg også, det er grotesk, at det nærmest bliver sagt gentagne gange fra regeringens side, at man nok skal kunne få de penge, som man ellers ville have fået. For det er klart, at når der er flere om færre penge og det ikke er en rettighed, så kommer det jo til at være et mindre beløb, man får, og derudover bliver der også spist penge i forhold til administration. En anden ting, der blev sagt af statsministeren i det interview, var, at den her aftale var noget, der var lavet af taktiske årsager i forhold til differencen fra Ydelseskommissionens anbefalinger. Mener ordføreren, at det er et taktisk eller et politisk valg, at der ikke er nogen, der blev gjort fattigere, men at vi faktisk løftede alle med den kontanthjælpsaftale, vi lavede?

Kl. 10:22

Første næstformand (Leif Lahn Jensen):

Ordføreren.

Kl. 10:22

Lisbeth Bech-Nielsen (SF):

Jeg ved ikke, om det er taktisk eller politisk. Jeg tror egentlig også, de er ligeglade ude i de hjem, hvor de ikke synes de kan tænde for radiatoren, fordi det ville være den sidste ting, der vælter budgettet. Jeg synes bare, at i et rigt land som Danmark, hvor vi har råd til rigtig mange ting – vi har også en regering, der synes, vi har råd til at give historisk høje skattelettelser – kan man ikke tage de penge, som en gang er aftalt skal gives til dem, der har allermest behov for det.

Kl. 10:23

Første næstformand (Leif Lahn Jensen):

Så siger jeg tak til ordføreren. Og den næste ordfører, der ønsker ordet, er hr. Dennis Flydtkjær fra Danmarksdemokraterne. Det ønsker hr. Dennis Flydtkjær ikke, og så vil jeg spørge, om der er andre ordførere. Hr. Ole Birk Olesen fra Liberal Alliance er så den næste. Værsgo.

Kl. 10:23

(Ordfører)

Ole Birk Olesen (LA):

Jeg vil godt meddele, at Liberal Alliance stemmer for lovforslaget her. Det er jo ikke, fordi vi synes, at den finanslov for 2022, som nu forlænges, er god. Vi stemte imod finansloven for 2022, fordi vi syntes, den var dårlig. Men vi syntes også, der skulle afholdes folketingsvalg så tidligt som muligt, og det er jo på grund af det folketingsvalg, at vi nu står i den situation, at vi bliver nødt til have en midlertidig bevillingslov. Så den finanslov, som forlænges, var Liberal Alliance imod, men vi skal have en bevillingslov for næste år, ellers går det hele jo i stå. Så derfor stemmer vi for lovforslaget.

Kl. 10:24

Første næstformand (Leif Lahn Jensen):

Tusind tak til ordføreren. Den næste ordfører er fru Helle Bonnesen fra Det Konservative Folkeparti. Velkommen til.

Kl. 10:24

(Ordfører)

Helle Bonnesen (KF):

Konservative støtter naturligvis forslaget om en midlertidig bevillingslov for finansåret 2023, for vi skal naturligvis have en finanslov. Landet skal kunne fungere, og vi skal kunne opkræve skatter og afholde udgifter som nødvendigt. Det siger sig selv. Men det er vigtigt, at det her ikke bliver en sovepude, og at vi hurtigt kommer til at diskutere og vedtage en ny finanslov. Og derfor noterer vi os også med tilfredshed, at der i bemærkningerne står, at det forudsættes, at loven kun skal være gældende for en kort periode af 2023, og at der naturligvis udvises tilbageholdenhed. Det her må siges at være en nødsituation. Vi noterer os også, at det påpeges, at det er vigtigt at kunne videreføre iværksatte foranstaltninger med hjemmel i lov – med hjemmel i lov. Det er selvsagt vigtigt, og afslutningsvis vil jeg sige til de historieinteresserede, at vi jo nærmest her er på niveau med Estrup, som gennemførte provisoriske finanslove i 1877 og 1885, så som Konservative er vi altså ikke helt ukendt med fænomenet. Vi støtter forslaget.

Kl. 10:25

Første næstformand (Leif Lahn Jensen):

Tusind tak til ordføreren. Der er ingen korte bemærkninger. Den næste ordfører i rækken er hr. Pelle Dragsted.

Kl. 10:26

(Ordfører)

Pelle Dragsted (EL):

Tak. I dag kunne vi have tredjebehandlet et forslag til en rigtig finanslov, som tog hånd om de akutte økonomiske problemer, som mange i vores befolkning står med lige nu, med stigende priser på fødevarer, el og varme – en finanslov, som kunne hjælpe nogle af de mennesker, der er allerhårdest ramt af inflationen, og skabe ro nede i maven på nogle af de fattigste familier i det her land. I stedet for skal vi blot behandle et forslag til en såkaldt midlertidig bevillingslov uden nye initiativer, som fortsætter status quo og dermed også lader befolkningen sejle sin egen sø, og hvor bl.a. de allerfattigste børn svigtes.

Det er resultatet af, at Socialdemokraterne har valgt at danne en regering med højrefløjen frem for at videreføre et samarbejde, der baserede sig på de rød-grønne partier. Så mens vores førtidspensionister og studerende, men også mange lavtlønnede lønmodtagere kæmper med regningerne, og mens mange små selvstændige nu oplever konkurser, leverer den nye regering skåltaler om bredt samarbejde og regering over midten. Men dem, der er økonomisk trængt, og dem, der oplever konkurser i deres virksomheder, kan ikke betale deres regninger med skåltaler; de får ikke råd til gaver til børnene eller børnebørnene af pompøse og selvtilfredse erklæringer – de har brug for akut hjælp.

Nu kommer danskerne til at vente måneder, før der vedtages en rigtig finanslov for 2023, men ser man på regeringsgrundlaget, er der heller ikke meget at se frem til der. For vi har fået en regering, som midt i en buldrende inflationskrise er mest optaget af at varetage interesserne i samfundets absolutte økonomiske top. Direktøren, advokaten og konsulenten, der tjener 1 eller 2 mio. kr. om året, kan se frem til 10.000 kr. ned i foret. Virksomhedsarvinger skal fremover beskattes lavere af deres arv end alle andre danskere. Ekstra Bladet kunne forleden fortælle, at alene for LEGO-familiens arvinger vil særrabatten på arveskatten betyde, at de får 12,8 mia. kr. mere i lommen – 12,8 mia. kr.! Ejendomsinvestorer, herunder udenlandske kapitalfonde, skal alligevel ikke betale skat af deres ejendomsgevinster.

Hvem er det så, der skal betale for de her milliardstore skatterabatter til en lille elite i toppen af vores samfund? Jo, det skal bl.a. de fattigste familier i det her land. Tusinder af fattige familier må vinke farvel til det særlige børnetilskud, som Socialdemokraterne ellers indgik en aftale om i sommer. Forlig og aftaler er åbenbart ikke noget, man skal regne med holder, når man indgår dem med Socialdemokraterne fremover. Det er de allerfattigste familier i det her land. Blandt andet er det også kommet frem nu, at det drejer sig om nogle af de ukrainske kvinder og deres børn, som har søgt hertil for at få beskyttelse – det er dem, der nu svigtes og kastes ud i øget fattigdom.

De studerende skal også holde for. Der skal skæres ned på su'en og på deres uddannelser. Og så skal alle lønmodtagere vinke farvel til en forsommerfridag sammen med familien, fordi regeringspartierne som et lyn fra en klar himmel – det tror jeg godt man kan sige, for der var ikke nogen, der havde modet til at fortælle vælgerne om det inden valget – vil snuppe en helligdag fra befolkningen.

Med andre ord er det, vi kan se frem til, en overførsel af milliarder af kroner fra lønmodtagerne, fra de studerende og fra de fattigste familier til den absolutte overklasse i det her land. Det er så skævt og asocialt, som det kan blive. Jeg hører regeringen tale meget om, at den vil gøre, hvad der er godt for Danmark, men det handler angiveligt om, hvad der er godt for Overdanmark.

Om selve aftalen vil jeg sige, at det er trist, at vi ikke kan behandle et finanslovsforslag, der håndterer de økonomiske kriser, som mange mennesker står i, for det her lovforslag er jo utilstrækkeligt. Men regeringen sætter jo reelt en pistol for panden af Folketinget, for hvis ikke vi stemmer for det her lovforslag, kan der ikke udbetales lønninger og pensioner pr. 1. januar, og derfor støtter Enhedslisten selvfølgelig også lovforslaget. Det er heller ikke så betryggende at give regeringen hjemmel i den her midlertidige finanslov. Vi får at vide, at der kun er tale om tekniske fremskrivninger, men kan vi være sikre på, at der ikke er politiske til- og fravalg i, hvilke bevillinger der fortsætter? Det vil vi i hvert fald være opmærksomme på og spørge ind til i udvalgsbehandlingen.

I det hele taget kan den danske befolkning regne med, at Enhedslisten vil arbejde hver eneste dag for at presse den her regering til at tage ansvar i forhold til den økonomiske krise, som mange mennesker lige nu oplever.

Kl. 10:31

Første næstformand (Leif Lahn Jensen):

Så siger vi tak til ordføreren. Der er ingen korte bemærkninger. Den næste ordfører er fru Lotte Rod fra Radikale Venstre.

Kl. 10:31

(Ordfører)

Lotte Rod (RV):

Tak. Tillykke til den nye regering, og tillykke til den nye gamle finansminister. Vi glæder os til samarbejdet.

Jeg har det ligesom nogle ordførere før mig: Der er ingen børn i Danmark, der burde vokse op i fattigdom. Jeg mener, vi har et ansvar for her i Folketinget at sørge for, at alle børn får en økonomisk tryg opvækst. Det kommer vi til at holde regeringen fast på.

I dag vil jeg gerne bruge lejligheden til at stille to spørgsmål til finansministeren, som jeg håber han vil svare på, når han går på talerstolen. Det ene er, at vi i Radikale Venstre gerne vil have finansministeren til at bekræfte, at det løft, der er af humaniora og samfundsfag, som jo nu har været midlertidigt i 10 år, fortsætter med den her bevillingslov. Det er spørgsmål nr. 1.

Det andet, som jeg interesserer mig lidt for, er, at det ser ud, som om regeringen har løst det, der handler om de organisationer, som var på den gamle satspuljeordning, men hvad med de organisationer, som er på finansloven? Jeg vil gerne bede finansministeren fortælle, hvad regeringen gør her for også økonomisk at sikre de organisationer, som altså ikke var på satspuljeordningen, men på finansloven. For dem begynder jeg at få en hel masse henvendelser fra, og jeg kan faktisk ikke lige selv læse det i det. Så det vil jeg gerne have finansministeren til at svare på.

Kl. 10:33

Første næstformand (Leif Lahn Jensen):

Så siger jeg tak til ordføreren. Der er ingen korte bemærkninger. Den næste ordfører i rækken er Christina Olumeko fra Alternativet. Velkommen til.

Kl. 10:33

(Ordfører)

Christina Olumeko (ALT):

Tak for ordet. Jeg vil starte med det vigtigste først: Alternativet støtter dette lovforslag, så driften af det allermest basale i vores samfund kan fortsætte. Selv om det er ærgerligt, at folketingsvalget har udskudt arbejdet med finansloven, er det forståeligt, at den nye regering ikke har tid nok til at udarbejde et finanslovsforslag, inden året afsluttes.

Når det så er sagt, er vi i Alternativet utilfredse med den måde, regeringen håndterer de organisationer på, hvis driftsstøtte udløber i 2022. Regeringen vil i starten af 2023 straksudmønte bevillinger til de organisationer, der ifølge regeringen er i fare for – i citationstegn – at lukke ned. Det er vigtigt. Men problemet er, at rigtig mange organisationer stadig står i uvished, og mange organisationer står til at skulle fyre medarbejdere og nedlukke aktiviteter, fordi regeringen ikke finder dem – i citationstegn – lukningstruede. Det er organisationer, som laver et vigtigt arbejde for landets udsatte, f.eks. organisationer som Bydelsmødre, som gør en stor forskel for isolerede og sårbare minoritetskvinder, eller baba , som styrker forældrekompetencerne hos særlig fædre i etniske minoritetsgrupper. De her organisationer er ikke bare tilfældige cvr-numre. Det handler om mennesker. Organisationerne her kommer til at miste afgørende kompetencer, og de bliver nødt til at reducere deres vigtige arbejde, som gør en forskel for rigtig mange mennesker.

Fra den her talerstol skal der lyde en kæmpe tak til de mange organisationer, og jeg håber, at den nye regering vil genoverveje, om det virkelig er sådan, vi skal behandle dem. Tak for ordet.

Kl. 10:35

Første næstformand (Leif Lahn Jensen):

Tak til ordføreren. Der er ingen korte bemærkninger. Så går vi til den næste i rækken, og det er hr. Lars Boje Mathiesen fra Nye Borgerlige.

Kl. 10:35

(Ordfører)

Lars Boje Mathiesen (NB):

Tak for det, formand. Ja, ja, vi har et lovforslag, der normalt er lidt teknisk, og som giver lidt debat alligevel. Det hilser vi da velkommen i Nye Borgerlige. Det her er jo et bevillingslovforslag, og det rigtige finanslovsforslag kommer forhåbentlig engang til foråret, hvor vi så kan snakke om det. Vi stemte også imod det seneste finanslovsforslag, og vi har faktisk stemt imod samtlige finanslovsforslag, som den her regering har fremsat. En af mine største glæder ved at komme i Folketinget var, at jeg kunne stemme imod den måde, som man valgte at bruge pengene på herinde. Sandsynligvis kommer vi også til at stemme imod det næste finanslovsforslag, medmindre regeringen kommer til fornuft og lytter til Nye Borgerlige.

Når jeg alligevel har taget ordet i dag, er det, fordi det, når vi nu hører fra venstrefløjen og fra Enhedslisten, at det er åh så forfærdeligt, at der er mennesker derude, som har det svært – og det er jeg enig i – så bliver hykleri, når man har siddet i 3 år og været støtteparti for en regering, som har gjort ni ud af ti indkomstgrupper fattigere i Danmark, og som har øget uligheden i Danmark. Det er sket med støtte fra Enhedslisten og SF. Man har haft mulighed for at sætte foden ned – og det her børnetilskud skulle gøres permanent – men i 3 år har man bare accepteret, at det var midlertidigt. Når man så lige pludselig ikke længere er støtteparti, harcelerer man over tingene, og så bliver det altså bare rent og skært hykleri. Hvis man virkelig på venstrefløjen kerede sig for dem i samfundet, der havde mindst, ville man støtte nogle af de gode forslag, der kom f.eks. fra Nye Borgerlige, om at sænke skatten. Vi har verdens højeste skattetryk. Hvis vi nu sænkede skatter og afgifter, ville folk have mere til sig selv, og så ville de også have råd til at betale deres regninger. Det er jo den rette vej at gå. Men når alt kommer til alt, er det til syvende og sidst vigtigere for socialisterne, at de tager folks penge, så de kan dele lidt lommepenge ud, så de beholder magten. Tak for ordet.

Kl. 10:37

Første næstformand (Leif Lahn Jensen):

Der er nogle korte bemærkninger til ordføreren. Den første er fra fru Lisbeth Bech-Nielsen fra Socialistisk Folkeparti.

Kl. 10:37

Lisbeth Bech-Nielsen (SF):

Hvis hr. Lars Boje Mathiesen virkelig kerer sig om dem, der har mindst, kunne vi gå sammen, for så har vi jo en fælles sag, men det tvivler jeg alligevel på. Derfor vil jeg gerne spørge helt konkret: Hvor meget vil de børnefamilier, der er på integrationsydelse, få ud af Nye Borgerliges skattelettelser?

Kl. 10:38

Første næstformand (Leif Lahn Jensen):

Ordføreren.

Kl. 10:38

Lars Boje Mathiesen (NB):

Hvis man indførte Nye Borgerliges politik, ville en del af de mennesker jo slet ikke være i Danmark, og hvis du ikke har ret til at være i Danmark, skal du forlade Danmark. Vi mener, at offentlige ydelser kun skal være til danske statsborgere. Så ville du jo have langt flere penge i det offentlige budget, så du rent faktisk kunne sænke skatter, så folk, der går på arbejde, og folk, der er pensionister, og alle mulige andre ville have langt flere penge til sig selv.

Med Nye Borgerliges økonomiske politik får en gennemsnitlig børnefamilie et sted mellem 5.900 kr. og 6.000 kr. mere i lommen efter skat hver måned. Se, det er noget, der vil gøre en forskel, og jeg håber, at finansministeren lytter efter, for det er guldkorn, der kommer nu.

Kl. 10:38

Første næstformand (Leif Lahn Jensen):

Spørgeren.

Kl. 10:38

Lisbeth Bech-Nielsen (SF):

Så hvis de mennesker, der er i Danmark og ikke er danske statsborgere, også fordi det er blevet meget svært, og som måske har arbejdet igennem lang tid og bidraget til det danske samfund – nu ser vi ind i en potentiel krise – mister deres arbejde, så skal de altså ikke være i Danmark?

Kl. 10:38

Første næstformand (Leif Lahn Jensen):

Ordføreren.

Kl. 10:38

Lars Boje Mathiesen (NB):

Nej, vi mener absolut, at hvis du ikke er dansk statsborger og ikke har et arbejde, skal du ikke være i Danmark. Vi synes, det er fuldstændig rimeligt, at hvis du har en anden nationalitet – hvis du er franskmand eller amerikaner eller noget andet – så skal du forsørges af den nation og ikke af danske statsborgere.

Men jeg vil gerne være med til at sænke en masse afgifter. Vi kan jo starte med elafgiften. Det er jo en elafgift, som har fået lov til at overleve under den seneste regering, selv om man bare kunne have sænket den; det ville også have gjort noget godt for miljøet og for klimaet, som SF så åbenbart også går op i.

Kl. 10:39

Første næstformand (Leif Lahn Jensen):

Den næste spørger er hr. Pelle Dragsted fra Enhedslisten.

Kl. 10:39

Pelle Dragsted (EL):

Nu er elafgiften jo afskaffet. Men kan ordføreren bekræfte, at Nye Borgerlige vil skære i de arbejdsløses kontanthjælp?

Kl. 10:39

Første næstformand (Leif Lahn Jensen):

Ordføreren.

Kl. 10:39

Lars Boje Mathiesen (NB):

Så vidt jeg ved, er elafgiften afskaffet midlertidigt; det er en midlertidig afskaffelse af elafgiften. Jeg tror ikke, det er en fast, bestandig afvikling af elafgiften, men hvis det er tilfældet, er der i hvert fald et eller andet, der er gået min næse forbi.

Angående kontanthjælp mener vi jo, at der skal indføres et helt nyt system. Vi synes, at man skal kigge på den Ydelseskommission, som rent faktisk har siddet og lavet et grundigt stykke arbejde, og det skal så danne baggrund for et nyt system, der skal indrettes. Det synes vi kunne være fornuftigt. Hvordan det kommer til at blive indrettet, lægger vi op til en fuldstændig åben forhandling om med alle de partier, som ønsker at forhandle med Nye Borgerlige.

Kl. 10:40

Første næstformand (Leif Lahn Jensen):

Spørgeren.

Kl. 10:40

Pelle Dragsted (EL):

Jeg tror ikke, at jeg fik svar på mit spørgsmål. Kan ordføreren bekræfte, at det er Nye Borgerliges politik, at der skal skæres ned på det i finansloven, altså at man efter nogle måneder, hvor man har været arbejdsløs, skal have en lavere kontanthjælp fremover, hvis det står til Nye Borgerlige?

Kl. 10:40

Første næstformand (Leif Lahn Jensen):

Ordføreren.

Kl. 10:40

Lars Boje Mathiesen (NB):

Vi mener absolut, at der skal skæres ned på det i finansloven, og vi mener også, at man sagtens kan indføre en trappemodel. I stedet for at jagte folk i jobcentre, hvor de nu skal hives rundt i det ene og det andet ligegyldige jobprøvningssystem, kunne man sagtens lave en trappemodel for de mennesker, som rent faktisk er raske, og som rent faktisk godt kan tage et arbejde. Hvis de ikke gider tage et arbejde, synes jeg det er ganske rimeligt, at deres ydelse bliver trappet ned løbende. Så skal vi have hevet alle de mennesker ud, som i dag er i kontanthjælpssystemet, og som ikke burde være det, fordi de er syge og de ikke magter at være deri. Men hvis vi laver den sondring, synes jeg det er rimeligt, at folk, som ikke gider arbejde, oplever, at så skal vi andre ikke blive ved med at finansiere det.

Kl. 10:41

Første næstformand (Leif Lahn Jensen):

Så siger jeg tak til ordføreren. Der er ikke flere bemærkninger. Den næste ordfører i rækken er hr. Peter Kofod fra Dansk Folkeparti.

Kl. 10:41

(Ordfører)

Peter Kofod (DF):

Tak for det, formand. Vi støtter selvfølgelig det her forslag. Man kan sige, at problemet med sådan et forslag som det her er, at det ikke levner plads til nye politiske initiativer. Og jeg vidste, at jeg måtte tage ordet, for da jeg sad og hørte de tidligere indlæg – og der var mange gode indlæg – slog det mig pludselig, at der ikke var nogen, der havde nævnt landets pensionister.

 Altså, der er over en million danskere, der overhovedet ikke er blevet nævnt fra Folketingets talerstol, når vi taler om bevillingslov, når vi taler om inflationshjælp til danskerne. Og her er jo tale om en gruppe danskere, som har bygget et meget rigt og velstående samfund op, men som jo ikke har muligheden for bare at gå ud og tage et arbejde eller arbejde mere eller gøre alt muligt andet. Og dem synes jeg vi skal huske på. Det er fuldstændig afgørende, at vi ikke går ind i en vinter, hvor vi har ældre mennesker med kolde stuer og tomme køleskabe – det må ikke ske. Derfor ærgrer det mig – det ærgrer mig – at der ikke har været tid til, at regeringen har fået indkaldt til forhandlinger, så man har kunnet få sørget for de allermest udsatte danskere og de mest udsatte pensionister i det her land.

Men vi støtter selvfølgelig forslaget, for det siger sig selv, at staten skal kunne fungere og bruge penge efter den 1. januar 2023. Tak.

Kl. 10:42

Første næstformand (Leif Lahn Jensen):

Der er indtil videre et enkelt spørgsmål, og det er fra fru Lisbeth Bech-Nielsen fra Socialistisk Folkeparti. Værsgo.

Kl. 10:42

Lisbeth Bech-Nielsen (SF):

Jeg er helt enig med ordføreren. Det er jo rigtig underligt, at man ikke, når vi ofte taler om den økonomiske krise, som rigtig mange af vores borgere er i lige nu, og som er voldsomt forværret af inflationen, gør noget ved det her og nu. Vi har jo i hvert fald hørt flere af regeringens partier udtale, og specielt Socialdemokratiet jo, at der skulle være en check til de ældre, som er hårdt ramt af inflationen. Det kunne man jo have valgt at gøre som et af de mange hastende lovforslag, som vi i dag og på torsdag skal behandle. Er ordføreren enig i, at det er en lidt underlig prioritering, når man tilsyneladende mener, at der skal inflationshjælp ud til de ældre, at man ikke har valgt at prioritere det?

Kl. 10:43

Første næstformand (Leif Lahn Jensen):

Ordføreren.

Kl. 10:43

Peter Kofod (DF):

Jeg er fuldstændig enig. Det er jo også noget af det, som vi har talt meget om i valgkampen, men det er også noget af det, som jeg i hvert fald har hørt medlemmer af Folketinget for regeringspartierne tale rigtig meget om i valgkampen. Så det ærgrer mig, og det undrer mig også.

Kl. 10:43

Første næstformand (Leif Lahn Jensen):

Der er ikke flere bemærkninger eller spørgsmål til ordføreren, så jeg siger tak til ordføreren. Den næste, der skal op på talerstolen, er finansministeren.

Kl. 10:44

Finansministeren (Nicolai Wammen):

Tak for det. Jeg skal gøre det kort. Først og fremmest tak til Folketingets partier for opbakning til forslaget, der sikrer grundlaget for statens udgifter og indtægter fra den 1. januar 2023. Det er en rigtig god idé, for ellers går Danmark mere eller mindre i stå.

Den midlertidige bevillingslov følger af grundlovens § 45, stk. 2, og her står der, at der skal fremsættes et forslag til en midlertidig bevillingslov, hvis finanslovsforslaget ikke kan forventes vedtaget inden årets udgang. Sidste gang vi havde en midlertidig bevillingslov, var i 2012, og det var også dengang i umiddelbar forlængelse af et folketingsvalg, for det er jo det, der er årsagen til, at vi står her i dag, nemlig at der har været folketingsvalg, og at der også har skullet dannes en ny regering. Det skete i sidste uge. Og nu er vi så der, hvor vi har behov for en midlertidig bevillingslov.

Vi ser fra regeringens side meget frem til at tage fat på arbejdet med finansloven for 2023, og jeg har allerede her i dag hørt mange ønsker og forslag til, hvordan den kan sammensættes. Det tager vi på rette tid og sted. Og vi vil naturligvis fra regeringens side til næste år fremsætte regeringens eget finanslovsforslag for 2023.

Så har der været forskellige spørgsmål, som jeg vil foreslå vi håndterer i forbindelse med udvalgsbehandlingen, sådan at vi der kan komme rundt om de dele. Og så vil jeg bare sige en enkelt ting til fru Helle Bonnesen, der mente, at det kunne sammenlignes med provisorietiden. Det lød næsten, som om det var et eksempel til efterfølgelse, altså med Estrup; sådan ser regeringen ikke på det. Og jeg tror, det er meget vigtigt at sige, at det her fremgår af grundloven, og den plejer vi at arbejde efter, og det gør vi også ved den her lejlighed. Tak.

Kl. 10:46

Første næstformand (Leif Lahn Jensen):

Der er nogle korte bemærkninger. Den første er fra hr. Pelle Dragsted, Enhedslisten. Værsgo.

Kl. 10:46

Pelle Dragsted (EL):

Mange tak. Vi er glade for, at regeringen overholder grundloven. Men det ændrer så ikke så meget på, at mange af vores medborgere står i en meget alvorlig økonomisk situation. Det er ældre mennesker, som ikke har råd til at tænde for varmen, det er lavtlønnede, som ikke kan betale elregningen osv. osv.

Danmark er jo et af de lande i Europa, der har gjort allermindst for at hjælpe de mennesker, der er hårdest ramt af inflationen. Under valgkampen lovede statsministeren, at man ville gennemføre en skat på den overnormale profit hos de virksomheder, som tjener på inflationen, og bruge provenuet på at hjælpe de mennesker, der er hårdest ramt. Det er et løfte, jeg ikke kan se afspejlet i hverken de love, vi skal behandle i dag, eller i det regeringsgrundlag, der er fremlagt. Så jeg vil bare høre: Er det en af de ting, der også er forsvundet med den nye regering?

Kl. 10:47

Første næstformand (Leif Lahn Jensen):

Ministeren.

Kl. 10:47

Finansministeren (Nicolai Wammen):

Altså det, vi arbejder med i dag, er som bekendt en midlertidig bevillingslov. Derudover fremgår det jo også af det regeringsgrundlag, vi har lavet, at regeringen vil komme med et udspil til en inflationspakke, bl.a. i forhold til vores ældre.

Vi har under den tidligere regering sat en række initiativer i gang med bred opbakning her i Folketinget – det vil jeg gerne kvittere for – bl.a. i forhold til ældrechecken, og det fremgår også klart og tydeligt af det nye regeringsgrundlag, at vi vil give et yderligere bidrag i forhold til de ældre, der modtager ældrecheck, så de kan komme bedre igennem en svær tid med inflation, end tilfældet ellers ville have været. Så foregår der jo også en række arbejder, bl.a. på EU-niveau, i forhold til at se på overnormal profit og andet. Og som sagt: Vi kommer med et samlet udspil til inflationshjælp, når vi kommer ind i det nye år.

Kl. 10:48

Første næstformand (Leif Lahn Jensen):

Spørgeren.

Kl. 10:48

Pelle Dragsted (EL):

Det er fint, at der er en lille hjælp på vej til landets folkepensionister, men der er mange andre grupper i vores samfund, som er hårdt presset. Der er førtidspensionister, kontanthjælpsmodtagere, studerende, men også mange, der er lavtlønnede eller deltidsarbejdende, som har brug for hjælp for at klare sig igennem det her.

Det er rigtigt, at vi i dag behandler en midlertidig bevillingslov, fordi regeringen var flere måneder om at få et regeringsgrundlag på plads og vi af den grund ikke kan behandle en finanslov. Men vi behandler, som man har været inde på, også en række andre love i dag, og derfor synes jeg sådan set, det er fair nok, at finansministeren giver et klart svar på, om de danskere – ud over folkepensionisterne – der er hårdest presset, kan se frem til at få hjælp til at betale regningerne.

Kl. 10:49

Første næstformand (Leif Lahn Jensen):

Ministeren.

Kl. 10:49

Finansministeren (Nicolai Wammen):

Vi har fra regeringens side jo lavet et regeringsgrundlag, der som sit udgangspunkt har, at der også vil komme en ny inflationshjælpepakke. Det, vi der har sagt, er, at det bl.a. vil komme de pensionister, som modtager ældrechecken, til gavn.

Hvad vi i øvrigt har mulighed for at give af hjælp, vil vi vende tilbage til, når vi præsenterer den pakke, som vi kommer med i det nye år.

Kl. 10:49

Første næstformand (Leif Lahn Jensen):

Den næste spørger er fru Lisbeth Bech-Nielsen fra SF.

Kl. 10:49

Lisbeth Bech-Nielsen (SF):

Når vi på den her tid normalt har finanslovsdebat, diskuterer vi jo egentlig alt muligt. Det plejer vi at have en aftale med hinanden om er i orden, for det er en mulighed for at diskutere politik vidt og bredt og lufte de uenigheder, der er. Derfor synes jeg simpelt hen ikke, at det er i orden, at regeringen bliver ved med at sige, at man ikke vil diskutere noget, fordi det her bare er en teknisk bevillingslov. Det her er jo vores mulighed som Folketing for at spørge regeringen, hvorfor der er nogle ting, der har hastende karakter – som CO2-lagring og landbrugsstøtte og andet – når en stor del af landets folkepensionister overvejer ikke at tænde for varmen, fordi det simpelt hen vil vælte deres budget. Hvorfor har det ikke hastende karakter at sige, at det gør regeringen noget ved her og nu, f.eks. gennem et aktstykke?

Kl. 10:50

Første næstformand (Leif Lahn Jensen):

Ministeren.

Kl. 10:50

Finansministeren (Nicolai Wammen):

Det er fuldstændig rigtigt, at vi plejer at stå ved den her tid og diskutere tredjebehandlingen af en finanslov, der er indgået med Folketingets partier. Jeg har haft lejlighed til også at drøfte det med fru Lisbeth Bech-Nielsen ved flere lejligheder. Men som det vil være også ordføreren bekendt, har der været et folketingsvalg i Danmark, som har gjort, at processen er blevet lidt anderledes, end den plejer at være. Der har skullet dannes en regering, og den er kun for ganske nylig blevet dannet. Derfor står vi med en midlertidig bevillingslov.

Jeg mener ikke at have sagt, at man ikke kan diskutere politik i dag. Jeg siger bare, at vi forholder os til, at det, der er på dagsordenen nu her, er en midlertidig bevillingslov. Og i forhold til inflationshjælp har regeringen jo meldt meget, meget klart ud, at vi vil komme med et udspil til den, og det forventer jeg også vil være en vigtig del af den finanslov, som skal vedtages til næste år. Det er jo ikke sådan, at vi ikke kommer til at diskuterer en finanslov, men regeringen skal fremlægge den, før der er så meget at diskutere.

Kl. 10:51

Første næstformand (Leif Lahn Jensen):

Spørgeren.

Kl. 10:51

Lisbeth Bech-Nielsen (SF):

Realistisk set har vi ikke en finanslov før om tidligst 3 måneder, måske 4 måneder. Det er utrolig lang tid for folk at vente, hvis de bliver sat ud af deres hjem, som vi ser mange eksempler på, fordi folk simpelt hen ikke har råd til huslejen længere, fordi deres øvrige udgifter er steget så meget. Igen må jeg spørge: Hvorfor har det ikke hastende karakter, i forhold til at vi skal lovbehandle en masse andre lovforslag i de her dage?

Kl. 10:52

Første næstformand (Leif Lahn Jensen):

Ministeren.

Kl. 10:52

Finansministeren (Nicolai Wammen):

Jeg tror, det er vigtigt at huske på, at vi, en bred vifte af partier her i Folketinget, umiddelbart inden der blev udskrevet folketingsvalg, besluttede en række tiltag for at hjælpe trængte familier og husholdninger i forhold til inflation. Det var godt, at vi gjorde det. Og vi kommer så som regering til næste år – og vi er jo ret tæt på, at vi skriver 2023 – med vores udspil til, hvordan vi ud over det, vi allerede har besluttet at bidrage med af inflationshjælp, kan tage yderligere tiltag. Der håber jeg da, at SF på vanlig konstruktiv vis vil deltage i det arbejde.

Kl. 10:52

Første næstformand (Leif Lahn Jensen):

Så er næste spørger fru Victoria Velasquez fra Enhedslisten.

Kl. 10:52

Victoria Velasquez (EL):

Tak for det. Puha, det må være lidt ubehageligt at vide, at man selv kan se ind i en forhåbentlig dejlig jul, men at tusindvis af andre familier samtidig ikke kan det på grund af en presset økonomi, der skyldes beslutninger truffet her på Christiansborg. Det midlertidige børnetilskud ville sagtens have kunnet være en del af det, der ville gælde for 2023, hvis Socialdemokratiet havde stemt for deres eget lovforslag. Det ville have sikret de midler til over 20.000 børn. Derfor vil jeg gerne bede ministeren om at redegøre for, hvorfor regeringen har skiftet holdning til spørgsmålet om fattigdom, og hvad det er konkret, der har ændret sig og har overbevist ministeren om, at fattige enlige børnefamilier, børn og andre af de mest udsatte i vores samfund ikke længere har brug for den hjælp, som ministeren mente de havde brug for før valget og sidste gang, da vi behandlede finansloven herinde i Folketingssalen, og hvorfor det ikke længere er socialdemokratisk politik at skulle bekæmpe fattigdom.

Kl. 10:53

Første næstformand (Leif Lahn Jensen):

Ministeren.

Kl. 10:53

Finansministeren (Nicolai Wammen):

Jeg vil meget gerne i dag sige, at det for regeringen og også for Socialdemokratiet er vigtigt, at børn, der vokser op i udsatte familier, får bedre muligheder for en god fremtid, end de har i dag. Derfor er det også sådan, at vi ønsker et rimeligt sikkerhedsnet for mennesker med børn, der står uden job, så børnene bl.a. har mulighed for et aktivt fritidsliv. Samtidig er det også vigtigt for regeringen, at det skal kunne betale sig at arbejde. Og i vores verden er det altså det bedste for børnene, at deres forældre bidrager til at forsørge sig selv, og at de ser, at far eller mor eller begge går på arbejde.

Regeringen, og det fremgår også af regeringsgrundlaget, vil tage udgangspunkt i Ydelseskommissionens anbefalinger, når vi skal komme med forslag til, hvordan kontanthjælpssystemet skal justeres. Men for 2023 har vi så valgt at afsætte en pulje på 300 mio. kr. til økonomisk hjælp til udsatte børnefamilier – og det svarer jo til det beløb, man havde forudsat der ellers skulle have været i børnetilskud. Så der bliver afsat et beløb, der svarer til det, som der ellers ville have været.

Kl. 10:55

Første næstformand (Leif Lahn Jensen):

Så er det spørgeren.

Kl. 10:55

Victoria Velasquez (EL):

Men det var jo, før vi stod i en buldrende inflationskrise. Tidligere beskæftigelsesminister Peter Hummelgaard sagde selv på det pressemøde, vi holdt, da vi havde lavet aftalen om kontanthjælpen, hvor han henviste til den analyse, der har været af det midlertidige børnetilskud, at det har hjulpet flere i arbejde hele vejen rundt; både statistik, men også kvalitative interviews, viser, at folk oplever at få mere overskud. Det kan betale sig at arbejde – også med den kontanthjælpsaftale – og ovenikøbet giver den økonomiske luft, man får, mere overskud til at kunne søge et arbejde. Så derfor er det i fuldstændig kontrast til analysen at sige, at fattigdom skulle betyde, at folk kommer mere i arbejde. Vi har en dugfrisk undersøgelse, der viser det modsatte.

Kl. 10:55

Første næstformand (Leif Lahn Jensen):

Ministeren.

Kl. 10:55

Finansministeren (Nicolai Wammen):

Det, vi ønsker fra regeringens side, er at have en tilgang, hvor vi på den ene side hjælper familier, der har det meget svært – ikke mindst i forhold til at børnene får mulighed for et aktivt fritidsliv – men hvor vi samtidig også indretter vores samfund sådan, at det kan betale sig at gå på arbejde. Det er to kvaliteter set fra vores side. Og derfor er jeg også bare nødt til at sige til Enhedslistens ordfører, at når man prøver at give indtryk af, at der er 300 mio. kr., der skulle have være kommet ud til de fattigste familier og til at hjælpe børnene, og som nu er væk, så skal man også huske at fortælle, at der kommer andre 300 mio. kr. ud til at hjælpe de samme; så det er det samme antal kroner, der kommer ud.

Kl. 10:56

Første næstformand (Leif Lahn Jensen):

Tak for det. Den næste spørger er fru Katrine Robsøe fra Radikale Venstre.

Kl. 10:56

Katrine Robsøe (RV):

Tak for det. Min gode partikollega fru Lotte Rod spurgte jo ind til det her med det humanistiske og samfundsvidenskabelige taxameterløft, som vi har haft i over 10 år, så man rent faktisk har kunnet holde en hånd under de her fakulteter og alle de studerende og undervisere, der er på landets samfundsvidenskabelige og humanistiske uddannelser på vores universiteter. Vil ministeren oplyse, om det midlertidige taxameterløft bortfalder eller fortsætter?

Kl. 10:57

Første næstformand (Leif Lahn Jensen):

Ministeren.

Kl. 10:57

Finansministeren (Nicolai Wammen):

Altså, udgangspunktet for bevillingsloven er, at taxametrene fortsætter på 2022-niveau, med mindre andet besluttes.

Kl. 10:57

Første næstformand (Leif Lahn Jensen):

Jeg kan se, at spørgeren ønsker yderligere en kort bemærkning. Man skal huske at trykke sig ind, for så kan jeg nemlig også se det her på skærmen. Spørgeren for en ekstra kort bemærkning.

Kl. 10:57

Katrine Robsøe (RV):

Jeg beklager. Det har åbenbart ikke været nok med den første periode i Folketinget – jeg kan lære nye ting hele tiden.

Men kan ministeren bekræfte, at det gælder for taxameterløftet på universiteternes humanistiske og samfundsvidenskabelige uddannelser, altså at det så fortsætter med bevillingsloven her?

Kl. 10:58

Første næstformand (Leif Lahn Jensen):

Ministeren.

Kl. 10:58

Finansministeren (Nicolai Wammen):

Som sagt er udgangspunktet, at de taxametre, der er for uddannelserne, ikke fortsætter på et nyt 2023-niveau, men på 2022-niveauet. Vi skal så i forbindelse med det finanslovsforslag, som regeringen fremsætter for 2023, komme med vores bud på, hvad vi så vil gøre på de forskellige uddannelsesområder, og det er der ikke taget stilling til på nuværende tidspunkt, al den stund vi ikke har fremlagt et finanslovsforslag.

Kl. 10:58

Første næstformand (Leif Lahn Jensen):

Den næste spørger er fru Jette Gottlieb fra Enhedslisten.

Kl. 10:58

Jette Gottlieb (EL):

Jeg vil spørge lidt mere overordnet, om ministeren vil anerkende, eller måske endda erkende, at der er tale om valg, når man siger, hvad for nogle indtægter man viderefører og hvad for nogle udgifter man viderefører i den her midlertidige lovgivning. For der står jo, at lovgivningen bliver opsuget af den nye finanslov, sådan at det, man beslutter her, bliver indoptaget i den nye finanslov. Det er fint. Men vil ministeren erkende, at der er tale om nogle konkrete valg i den situation, med hensyn til hvad der føres videre?

Kl. 10:59

Første næstformand (Leif Lahn Jensen):

Ministeren.

Kl. 10:59

Finansministeren (Nicolai Wammen):

Altså, det her er et forslag til en midlertidig bevillingslov, som helt overordnet set har til formål – i og med at der har været et folketingsvalg og en efterfølgende regeringsdannelse, så der ikke har været mulighed for at lave en finanslovsproces på sædvanlig vis – at vi efter grundlovens § 45 alligevel sørger for, at landet kan fungere på fornuftig og ordentlig vis. Og det betyder så, at man laver en midlertidig bevillingslov. Vi går ikke med den her bevillingslov ind og laver traditionelle politiske prioriteringer, ligesom man ville have gjort i et normalt forhandlingsforløb omkring en finanslov. Det må afvente, at vi skal forhandle en ny finanslov, når vi kommer ind i det nye år.

Kl. 10:59

Første næstformand (Leif Lahn Jensen):

Spørgeren.

Kl. 10:59

Jette Gottlieb (EL):

Næh, men jeg spørger jo netop, om det ikke er korrekt, at der er truffet nogle valg, i forhold til hvad man viderefører. Altså, det er indlysende, at der skal kunne afsættes lønninger til de statsligt ansatte – ja, de får deres løn den 1. januar, intet problem. Man skal kunne tænde lyset ovre i Finansministeriet – ja, intet problem. Men nogen steder er der ikke mulighed for at tænde for varmen, fordi der ikke er penge til det – er det et problem, eller hvad? Er det ikke rigtigt, at der er truffet nogle valg om, hvad man viderefører og hvad man ikke viderefører i den her midlertidige lovgivning?

Kl. 11:00

Første næstformand (Leif Lahn Jensen):

Ministeren.

Kl. 11:00

Finansministeren (Nicolai Wammen):

Jeg kan bekræfte, at den her midlertidige bevillingslov bl.a. betyder, at vi vil kunne udbetale lønninger. Det synes jeg er en god idé; det tror jeg alle har en interesse i. Derudover har den altså mest teknisk karakter, og der, hvor vi kommer til at skulle gå ind og lave politiske prioriteringer og politiske valg i traditionel forstand, er jo, når regeringen fremlægger sit finanslovsforslag til næste år. Og dér synes jeg det er helt på sin plads, at vi kommer til at tage en masse politiske diskussioner om det. Om regeringen og Enhedslisten bliver enige med hinanden, må tiden vise. Men det her er altså et forslag til en midlertidig bevillingslov for 2023 og ikke en almindelig finanslov.

Kl. 11:01

Første næstformand (Leif Lahn Jensen):

Den næste er fru Lotte Rod fra Radikale Venstre.

Kl. 11:01

Lotte Rod (RV):

Jeg spørger lige en ekstra gang for at være helt sikker på, at jeg forstod, hvad det var, finansministeren sagde: Vil de humanistiske og samfundsvidenskabelige fag fortsætte på takst 1-niveau, præcis sådan som de har været i 2022?

Kl. 11:01

Første næstformand (Leif Lahn Jensen):

Ministeren.

Kl. 11:01

Finansministeren (Nicolai Wammen):

Udgangspunktet i forhold til takster for de forskellige uddannelser er, at man med den midlertidige bevillingslov fortsætter på 2022-niveau. Så vil man i forhold til 2023, når vi laver en finanslov der, skulle beslutte sig for, hvad niveauet er for de enkelte uddannelser, herunder HUM/SAM, og det vil vi tage stilling til der.

Kl. 11:02

Første næstformand (Leif Lahn Jensen):

Jeg siger tak til finansministeren. Der er ikke flere bemærkninger eller spørgsmål.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Finansudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 3:

Forslag til lov om ændring af ejendomsvurderingsloven, lov om kommunal ejendomsskat og ejendomsværdiskatteloven. (Forlængelse af virkningen af ejendomsvurderingen for 2020 af ejerboliger m.v.).

Af skatteministeren (Jeppe Bruus).

(Fremsættelse 19.12.2022).

Kl. 11:02

Forhandling

Første næstformand (Leif Lahn Jensen):

Forhandlingen er åbnet. Den første ordfører er hr. Thomas Jensen fra Socialdemokratiet.

Kl. 11:02

(Ordfører)

Thomas Jensen (S):

Tak, formand. Lovforslaget er fremsat af den nye SVM-regering. Det er hastefremsat og skal hastebehandles, fordi ændringerne allerede skal træde i kraft her den 1. januar 2023. Lovforslagets formål er at skabe den størst mulige tryghed om ejendomsskatterne for borgerne i de kommende år og at understøtte igangværende arbejde med implementering af ejendomsvurderingssystemet i Skatteforvaltningen. Konkret foreslås det med lovforslaget at forlænge virkningen af 2020-vurderingerne for ejerboliger, så vurderingerne ikke kun skal danne grundlag for opkrævning af ejendomsskatter i 2021 og 2022, men også i 2023. Og så er der også en række andre justeringer i tilknytning hertil.

Forslaget er nødvendigt for, at Skatteforvaltningen kan løfte sine opgaver og følge den samlede tidsplan for udsendelse af ejendomsvurderinger. Forslaget skal medvirke til, at der tidligere opnås en normalsituation, hvor ejendomsvurderingerne kan udsendes, inden de skal bruges som beskatningsgrundlag. Dermed reducerer vi behovet for efterregulering af ejendomsskatterne, og det må siges at være et rigtig godt formål. Der foreslås derudover en udvidelse af Skatteforvaltningens adgang til af egen drift at revidere 2020- og 2021-vurderingerne, som er foretaget på et fejlagtigt grundlag, når ejeren på grund af fejl i deklarationsprocessen eller lignende ikke har kunnet komme med bemærkninger til vurderingen.

Alt i alt er det to rigtig gode tiltag, der er i det her lovforslag, som skal bidrage til, at implementeringen af den nye ejendomsvurderingslov kommer til at ske efter planen, og som socialdemokratisk ordfører kan jeg støtte forslaget.

Kl. 11:04

Første næstformand (Leif Lahn Jensen):

Der er indtil videre en enkelt, der har ønsket en kort bemærkning, og det er fru Lisbeth Bech-Nielsen fra SF.

Kl. 11:04

Lisbeth Bech-Nielsen (SF):

Hvad mener Socialdemokratiets ordfører om, at der bliver sendt en regning på 40 mio. kr. ud til landets kommuner, specielt i en tid, hvor deres økonomi er så presset?

Kl. 11:04

Første næstformand (Leif Lahn Jensen):

Ordføreren.

Kl. 11:04

Thomas Jensen (S):

Jeg mener, at det er vigtigt, at vi får holdt vores planlægning af ejendomsvurderingsloven i det spor, som vi har lagt. Jeg var selv ordfører på området helt tilbage i 2011 – det var dengang, hvor vi havde en skatteminister, som mente, at ejendomsvurderingerne nærmest skulle sættes ud fra, hvordan man kunne kaste en dartpil på en dartskive. Og jeg mener bestemt ikke, det skal være sådan. Jeg mener, at det skal være sådan, at danskerne får en tryghed om deres ejendomsvurderinger og dermed deres ejendomsskat, og det her lovforslag vil bidrage til det. At der så er et mindreprovenu på omkring 40 mio. kr. til landets 98 kommuner, er desværre en konsekvens af det her forslag.

Kl. 11:05

Første næstformand (Leif Lahn Jensen):

Spørgeren.

Kl. 11:05

Lisbeth Bech-Nielsen (SF):

Men det kunne jo løses meget enkelt, ved at kommunerne blev kompenseret. For det rod, der er i Skatteministeriet, har landets kommuner jo ikke noget ansvar for – tværtimod har de faktisk gjort en kæmpe indsats. I den periode, fra vores skattemæssige systemer nærmest kollapsede og til i dag, er der blevet gjort en stor indsats ude i landets kommuner for, at vi trods alt har kunnet køre videre. Hvorfor skal de ikke kompenseres for de 40 mio. kr., hvis det i ordførerens optik ikke er ret mange penge?

Kl. 11:06

Første næstformand (Leif Lahn Jensen):

Ordføreren.

Kl. 11:06

Thomas Jensen (S):

Men altså, i nærværende lovforslag handler det om det skattetekniske i forhold til at sikre, at det her ejendomsvurderingssystem kommer til at fungere, sådan at der ikke skal efterreguleres i forbindelse med mange af skatteborgernes ejendomsskatter fremover. Så derfor synes jeg, at vi skal holde os til teknikken i det her lovforslag, og hvis der er behov for at se på fordelingen i forhold til kommuner og sådan noget, er det jo nok noget af det, man skal tage op i forbindelse med den finanslov, der skal til at planlægges her inden for de næste måneder, hvilket blev debatteret under det forrige lovforslag.

Kl. 11:06

Første næstformand (Leif Lahn Jensen):

Så siger jeg tak til ordføreren for Socialdemokratiet. Den næste ordfører er hr. Kim Valentin fra Venstre.

Kl. 11:06

(Ordfører)

Kim Valentin (V):

Vi skal behandle L 3 i dag, og det er et forslag om forlængelse af virkningen af ejendomsvurderingen for 2020 af ejerboliger m.v. Jeg skal undlade at gentage alt, hvad den foregående ordfører har sagt, men blot sige, at det for Venstre er supervigtigt, at vi hjælper boligejerne med klarhed, og derfor er det selvfølgelig vigtigt, at vi gør det her hurtigt og ikke i det nye år, så vi vil skulle efterregulere et eller andet, men at vi netop nu skaber grundlag for at bruge 2020 som grundlag for vurderingerne i 2023.

Jeg skal også bemærke, at det her ikke er en del af den solnedgangsklausul, der er i regeringsgrundlaget, da det jo i forvejen er en midlertidig lovgivning, der kun gælder for 2023, og derfor må man jo sige, at den allerede er reguleret på den måde. Men Venstre er for.

Kl. 11:08

Første næstformand (Leif Lahn Jensen):

Tak til ordføreren. Der er ingen korte bemærkninger. Den næste i rækken er hr. Mohammad Rona fra Moderaterne. Velkommen til.

Kl. 11:08

(Ordfører)

Mohammad Rona (M):

Tak. Med dette lovforslag foreslås det, at man forlænger virkningen af 2020-vurderingerne for ejerboliger, så der opkræves ejendomsskatter i 2023. Forslaget skal behandles, for at Skatteforvaltningen kan følge opgave- og tidsplanen for ejendomsvurderinger. Vi skal i den forbindelse undgå at vedtage reglerne senere, da det giver en række administrative udfordringer, f.eks. ved efterreguleringer. Derfor er det nødvendigt med en hastebehandling nu, og som skal vedtages inden jul.

Lovforslaget har ligeledes det til formål at skabe størst mulig tryghed om ejendomsskatterne for borgerne. I den forbindelse indeholder lovforslaget også, at man udvider Skatteforvaltningens adgang til at ændre vurderinger der, hvor der er begået en fejl. Vi står over for en meget vigtig opgave, det her er et vigtigt skridt mod, at danskerne får en retvisende vurdering af deres ejendom. Moderaterne bakker op om forslaget.

Kl. 11:09

Første næstformand (Leif Lahn Jensen):

Tak til ordføreren. Den næste i rækken er fru Lisbeth Bech-Nielsen fra SF.

Kl. 11:09

(Ordfører)

Lisbeth Bech-Nielsen (SF):

Ejendomsvurderingssystemet har haft en lang historie, og vi har også her i Folketinget diskuteret det mange gange. Det har en stor økonomisk konsekvens for vores alle sammens økonomi både privat, men også samfundsmæssigt. Og derfor har vi også kunnet se, at nogle af de husejere, som måske bor i landdistrikterne og har huse, der ikke er steget millioner af kroner i friværdi, faktisk har betalt prisen for, at strandvejsvillaer og andet har kunnet slippe billigere igennem mange år.

Skandalen her er i min optik todelt. Den ene side af det er jo Anders Fogh Rasmussens skattestop, skatteloft, som har betydet en gigantisk formueoverførsel fra landets lejere og egentlig også dem, der har siddet i de relativt billige huse ude i landdistrikterne, til nogle af dem, der har tjent rigtig, rigtig mange penge på deres bolig igennem årene. Den anden side er selvfølgelig, som alle jo er bekendt med, at vi i vores skattevæsen har haft nogle systemer, der simpelt hen er kollapset. Det er vi mange partier, der har et medansvar for, og derfor er vi også mange partier, som har støttet op om at prøve at få nogle systemer, som kunne være til at stole på, op at køre igen.

For selvfølgelig skal landets boligejere vide, at deres ejendomsvurderinger er korrekte, og det er også det, vi har lovet dem. Min bekymring – det bliver jeg nødt til at sige her i dag at jeg er meget bange for – er, at vi ikke får et system som det, vi har lovet, og det kommer jeg også til at spørge skatteministeren om, når han kommer på talerstolen. For det her er noget, der har så stor betydning for folks privatøkonomi, men så sandelig også for hele vores samfunds økonomi.

Hvis det her igen kommer til at slå et milliardhul i kassen, har vi et kæmpe problem, men vi har også et tillidsproblem, for vi har én gang lovet befolkningen, at vi nok skulle få styr på det her, og jeg ser bare nogle meget bekymrende tegn på, at det gør vi ikke.

Dertil vil jeg sige, at når vi udskyder vurderingerne igen og det dermed slår et hul i kommunernes økonomi på 40 mio. kr. – det måtte man forstå på Socialdemokratiets ordfører var peanuts, men det svarer trods alt til en pædagog i hver af landets kommuner – så skal de hverken dut'es eller kompenseres for det. Det synes jeg simpelt hen er urimeligt, det synes vi i SF er urimeligt, og vi kommer til at stille et ændringsforslag om, at vi stemmer det her igennem, fordi vi er nødsaget til det, men at landets kommuner selvfølgelig ikke skal betale omkostningerne ved, at vi herinde, i Skatteministeriet, i staten endnu ikke har kunnet lave retvisende ejendomsvurderinger. Tak.

Kl. 11:12

Første næstformand (Leif Lahn Jensen):

Jeg siger tak til ordføreren. Der er ingen korte bemærkninger. Den næste i rækken er hr. Hans Kristian Skibby fra Danmarksdemokraterne.

Kl. 11:12

(Ordfører)

Hans Kristian Skibby (DD):

Tak, hr. formand. Det er blevet moderne at høre grammofonplader igen, og hvis man er lidt opmærksom på dansk skattepolitik og ejendomsskattepolitik, vil man også vide, at det ikke er første gang, vi her i Folketinget har lejlighed til at debattere den situation, som de danske husejere oplever, i forhold til hvordan de skal være i stand til at betale den rimelige og den rigtige skat af deres ejendomsbesiddelser. Men det er nu engang sådan, det er, og jeg tror faktisk snart, at vi kører på det tiende år i forhold til den uheldige præmis, som det er.

I Danmarksdemokraterne har vi den tilgang til det, at vi synes, at det burde være sådan, at der var ro og tryghed og ikke mindst ordentlighed i forhold til de regninger, som man putter ind i folks postkasser, hvad enten de så er digitale eller de er fysiske. Men sådan har situationen ikke været, og der står også i fremsættelsen af lovforslaget her, at man ønsker at normalisere området. Ja, det skal jeg da love for. Det kunne da være ønskeligt, at vi fik normaliseret området, men det er bare ikke det, der er sket indtil nu. De danske boligejere har i hvert fald ikke haft en særlig god oplevelse med den her form for normalisering.

Det har givet hovedbrud. Det har givet frustrationer, og det har givet utryghed for en masse mennesker i de 10 år, det har stået på. Det har både været i købssituationer og salgssituationer, og det har også været i arvesituationer og alt muligt andet i forhold til forskellige ejendomme. Derfor er det besynderligt, at vi i Danmark ikke har været i stand til at få de her ting bedre ind i en såkaldt normalsituation.

Men i Danmarksdemokraterne vil vi selvfølgelig gerne se fremad, og vi er også løsningsorienterede, og vi er også helt med på, at hvis ikke vi vedtager det her lovforslag, ja, så vil vi skulle tilbageregulere og lave lovgivning med tilbagevirkende kraft. Det ville jo bare gøre hele situationen endnu mere absurd, hvis vi skulle ud at bede de folk, der får de her mærkelige sammenberegninger af deres vurderinger ind i deres postkasser, om syndsforladelse med tilbagevirkende kraft.

Men vi støtter lovforslaget. Vi ser ikke andre alternativer, men det gør ikke, at vi synes, det er en god løsning. Vi synes ikke, at den måde, man har behandlet det her på, har været ordentlig og hæderlig, og vi synes, at de her 10 år burde give skiftende ministre, skiftende regeringskonstellationer anledning til stor bekymring. Vi håber så sandelig ikke, at der kommer yderligere udsættelser og ændringer, sådan som vi faktisk nu nærmest har oplevet år efter år, hvor man har ændret på tingene, fordi man ikke har været i stand til at levere de rigtige digitale løsninger med de rigtige beregningsmodeller. Men vi støtter forslaget, fordi vi er nødt til det. Der er ikke andre alternativer, medmindre man ønsker endnu mere af det, som vi ikke ønsker. Så sådan må det være.

Kl. 11:15

Første næstformand (Leif Lahn Jensen):

Der er en enkelt kort bemærkning fra fru Lisbeth Bech-Nielsen fra SF.

Kl. 11:15

Lisbeth Bech-Nielsen (SF):

Vil Danmarksdemokraterne støtte et ændringsforslag om, at landets kommuner holdes skadefri for det, der selvfølgelig ikke har noget som helst med dem at gøre? Der lander nemlig en regning på 40 mio. kr. ude i landets kommuner som følge af det her lovforslag.

Kl. 11:15

Første næstformand (Leif Lahn Jensen):

Ordføreren.

Kl. 11:15

Hans Kristian Skibby (DD):

Jeg synes egentlig, at forslaget er ganske hæderligt. Det, vi skal være enige om, er jo, hvordan vi så finder pengene, og det vil vi gerne kigge på under udvalgsbehandlingen.

Kl. 11:16

Første næstformand (Leif Lahn Jensen):

Der er ikke yderligere bemærkninger eller spørgsmål. Jeg siger tak til ordføreren. Den næste ordfører i rækken er hr. Steffen W. Frølund fra Liberal Alliance. Velkommen.

Kl. 11:16

(Ordfører)

Steffen W. Frølund (LA):

Dette er min første ordførertale overhovedet, så det er selvfølgelig spændende. Men det er også den første af fire i dag, og så er den debut vist også gjort grundigt.

Indholdet af lovforslaget er der jo blevet redegjort en masse for, så det skal jeg lade være med at gå for meget i detaljer med. Jeg vil bare sige, at vi i Liberal Alliance naturligvis støtter lovforslaget, som skal skabe klarhed for de mange boligejere, som nu igen risikerer ikke at vide, hvad de skal betale i skat. Det skal de selvfølgelig vide. Men når det overhovedet er nødvendigt at forlænge virkningen af 2020-vurderingerne til også at omfatte 2023, er det, fordi tidsplanen for hele det her ejendomsvurderingssystem igen skrider. Som planen er nu, vil 2022-vurderingerne faktisk først være udsendt i 2025. Derfor er det også fint, at vi gør noget ved det og forlænger de her 2020-vurderinger med 1 år, men det rykker ikke ved de grundlæggende udfordringer, som vi ser ved det her.

Derfor støtter vi lovforslaget, men vi udtrykker også en bekymring for den fortsatte symptombehandling, og vi opfordrer til, at vi kigger nærmere på det og tager fat om nældens rod.

Kl. 11:17

Første næstformand (Leif Lahn Jensen):

Tak til ordføreren. Der er ingen bemærkninger. Den næste ordfører i rækken er fru Helle Bonnesen fra Det Konservative Folkeparti.

Kl. 11:17

(Ordfører)

Helle Bonnesen (KF):

Konservative kommer til at stemme for forslaget om ændring af ejendomsvurderingsloven, lov om kommunal ejendomsskat og ejendomsværdiskatteloven, altså stemme for en forlængelse. Vi har også tidligere støttet forslaget om nye vurderinger af alle boliger, så det står vi selvfølgelig ved. Som det er blevet nævnt tidligere, er det her forslags formål at give størst mulig tryghed om ejendomsskatterne for borgerne og virksomhederne i de kommende år. Og det er overordentlig vigtigt, at der netop kommer tryghed og klarhed. Men reelt mener vi faktisk, at det er ringe, at vi ikke er længere, end vi er, og at vi ikke er klar til at anvende nye vurderinger – det burde vi være. Derfor står vi i en situation, hvor vi føler os nødsaget til at stemme for forlængelsen, og derfor gør vi selvfølgelig det. Vi stemmer for.

Kl. 11:18

Første næstformand (Leif Lahn Jensen):

Tak til ordføreren. Der er ingen korte bemærkninger. Den næste ordfører i rækken er hr. Pelle Dragsted fra Enhedslisten.

Kl. 11:18

(Ordfører)

Pelle Dragsted (EL):

Tak for ordet, formand. Det her lovforslag er jo blot endnu et kapitel i en lang saga om ødelæggelsen af vores skattesystem i Danmark gennem mange års nedskæringer. Det er et eksempel på en overoptimistisk tilgang til, hvad digitalisering kunne løse, og på, hvordan vi havde et relativt velfungerende manuelt ejendomsvurderingssystem, som man jo så valgte, om man så må sige, at afvikle, før et nyt system var på plads. Og det er jo det, der har skabt den enorme usikkerhed, som vi står med nu og vi ligesom fra tue til tue forsøger at løse her, og som så selvfølgelig skaber en stor usikkerhed og utryghed blandt dem, som ejer deres bolig.

Det er jo vigtigt, der er tryghed om ens hjem. Det er dejligt, at der er enighed om det herinde, når det gælder dem, der ejer deres bolig; det kunne være skønt, hvis samme enighed også var der, når det gælder dem, der lejer deres bolig. For der er selvfølgelig behov for helt samme tryghed om, at udgifterne, i det tilfælde altså lejen, ikke pludselig stiger.

Jeg tror, de fleste af os kan huske vores nye økonomiministers – og tillykke med ministerposten – sådan lidt braldrende udtalelser i Debatten for år tilbage om, at nu havde man sparet milliarder på skattevæsenet og det sådan set ikke havde haft nogen som helst negativ effekt. I dag kender vi effekterne, og det er dem, vi står og taler om her og nu.

Kommer det her vurderingssystem nogen sinde til at fungere? Vi ved det ikke. Indtil videre hopper vi som sagt fra tue til tue, og det sætter os lidt under et pres, for hvad er alternativet til at stemme ja til det her forslag? Jamen det er jo mere usikkerhed. Og derfor er vi også i Enhedslisten tilbøjelige til at stemme for. Vi støtter varmt op om SF's forslag om at holde kommunerne skadesløse; det er ikke kommunernes ansvar, at skiftende regeringer har, med et lidt hårdt ord, massakreret vores skattevæsen, og at vi ikke har det her på plads endnu.

Vi skal have et gennemsigtigt, ordentligt og retfærdigt ejendomsskattesystem, som på den ene side sikrer tryghed om menneskers hjem, men på den anden side også skaber den retfærdighed, der er i, at de gevinster, man får sovende, om man så må sige, ved at eje et aktiv, der stiger i værdi, selvfølgelig skal beskattes, og efter vores mening burde det være på mindst samme niveau som det, vi betaler i skat, når vi står op om morgenen og tager hen på arbejde.

Det er ikke tilfældet i dag. I dag har vi et både uretfærdigt og kaotisk ejendomskattesystem. Men vi må jo håbe på, at den nye regering får det her på plads og vi på et eller andet tidspunkt kan lade være med at hoppe fra tue til tue, og at vi kan have et system, som virker, og som folk forstår. Men her og nu kan vi modvilligt støtte forslaget fra Enhedslistens side.

Kl. 11:22

Første næstformand (Leif Lahn Jensen):

Tak til ordføreren. Der er ingen korte bemærkninger. Den næste ordfører i rækken er fru Lotte Rod fra Radikale Venstre.

Kl. 11:22

(Ordfører)

Lotte Rod (RV):

Tak for det. Jeg kan tilslutte mig det, som ordførere før mig har været oppe at sige på talerstolen, om, hvor træls det er, at det skal være så svært at få det her til at fungere. Og så kan jeg på Radikales Venstres vegne tilslutte mig forslaget.

Kl. 11:22

Første næstformand (Leif Lahn Jensen):

Der er lige en enkelt kort bemærkning fra fru Lisbeth Bech-Nielsen fra SF.

Kl. 11:22

Lisbeth Bech-Nielsen (SF):

Mener Radikale Venstre, at det er rimeligt, at regningen på 40 mio. kr., altså konsekvensen af det her lovforslag, tilfalder kommunerne, som jo intet har at gøre med det rod, der har været i forbindelse med ejendomsvurderingerne?

Kl. 11:23

Første næstformand (Leif Lahn Jensen):

Ordføreren.

Kl. 11:23

Lotte Rod (RV):

Jeg forstår godt den indvending, som SF har, og det er noget af det, vi i Radikale Venstre er ved at kigge på og vil forholde os til som en del af vores udvalgsbehandling.

Kl. 11:23

Første næstformand (Leif Lahn Jensen):

Spørgeren? (Lisbeth Bech-Nielsen (SF): Nej) Så siger vi tak til ordføreren og byder velkommen til den næste ordfører, fru Christina Olumeko fra Alternativet.

Kl. 11:23

(Ordfører)

Christina Olumeko (ALT):

Tak for ordet. Jeg gør det også ret kort: Alternativet støtter dette forslag, fordi det er nødvendigt som følge af forsinkelserne med det nye ejendomsvurderingssystem.

Men det her lovforslag understreger samtidig også de udfordringer, vi har med selv samme system. Og vi er, ligesom flere andre også har nævnt, bekymrede for, om systemet overhovedet kommer op at flyve i nogen nær fremtid. Jo længere tid der går, jo længere tid vil de negative eksternaliteter i det danske boligmarked bestå, og derfor er det helt centralt, at man fra regeringens side og ikke mindst fra Folketingets side har fokus på implementeringen af systemet. Tak for ordet.

Kl. 11:24

Første næstformand (Leif Lahn Jensen):

Der er ingen korte bemærkninger. Tak til ordføreren. Den næste i ordførerrækken er hr. Lars Boje Mathiesen fra Nye Borgerlige. Velkommen til.

Kl. 11:24

(Ordfører)

Lars Boje Mathiesen (NB):

Sagaen om boligsystemet fortsætter. Det er nogle gange rart at sige, at det ikke er Nye Borgerliges ansvar; vi var ikke i Folketinget, dengang man besluttede det. Vi har været med til nogle forhandlinger omkring det, og det er jo også noget, som skiftende regeringer ikke har kunnet få løst.

Jeg vil godt knytte en kommentar til det her med, at folk siger, at skattesystemet ikke må blive billigere. Jeg synes godt, at skattesystemet må være billigere. Der, hvor katten ligger begravet, er jo, at skattelovgivningen samtidig skal forenkles. For herinde fra Folketingets side har man jo år efter år ikke forsimplet skattelovgivningen, men tværtimod gjort den mere kompliceret. Tilmed er der kommet lovgivning nede fra EU, som yderligere har kompliceret de her ting, og det gør jo så, at vi har et skattevæsen, som har svært ved at håndtere det.

Jeg læste engang, at vi havde datasystemer tilbage fra 1980'erne – faktisk var de måske tilbage fra 1979, ja, det var edb-anlæg fra 1960'erne; det er jo nærmest skrivemaskineagtigt, ikke? Prøv lige at høre: Vi bliver nødt til at gøre noget ved det. Og jeg vil opfordre Folketinget bredt til at være med til, at det er i den her samling, vi en gang for alle sætter os ned og laver en forsimpling af skattesystemet. Der hjælper det altså ikke noget, at det første, regeringen spiller ud med på skatteområdet, er lige pludselig at lave en toptopskat. Altså, det er jo ikke en forsimpling af skattesystemet, det er ikke en forsimpling af indkomstskattesystemet, som vi kunne lave.

Så må jeg ikke opfordre bredt til, at vi i den her samling går ind og laver forsimplinger af skattevæsenet, så vi får et skattesystem, som kan håndtere det, som Folketinget herinde beslutter fremadrettet? For det kan det ikke, som det er på nuværende tidspunkt, og det skader borgerne derude.

Og til SF vil jeg sige, hvis spørgsmålet kommer: Jeg synes, det er meget interessant at kigge på det, og jeg synes heller ikke, det er rimeligt, at det er kommunerne, der skal løfte det der. Jeg har ikke hørt af SF, hvor finansieringen skal komme fra, og jeg ved ikke, om der er en reservepulje eller noget, hvor man kan flytte penge rundt, hvordan det skal dut'es, eller hvilken konto det er. Men lad os kigge på det. Vi er også åbne over for at kigge på det.

Kl. 11:26

Første næstformand (Leif Lahn Jensen):

Der er alligevel et spørgsmål fra fru Lisbeth Bech-Nielsen fra SF. Værsgo.

Kl. 11:27

Lisbeth Bech-Nielsen (SF):

Jeg kunne godt tænke mig at høre – hvis hr. Lars Boje Mathiesen kan sige det meget kort – hvordan man forenkler og forsimpler et ejendomsvurderingssystem, hvor ejendomsværdiskatten beror på meget specifikke forhold, såsom – hvis det er et hus – hvor huset ligger, i hvilken stand det er, hvad der er forbedringer osv. Det kunne være så dejligt at få de input nu, hvor vi jo tilsyneladende har et system, som ikke er helt i mål endnu. Så kunne hr. Lars Boje Mathiesen ikke berige os med det? Vi i SF er i hvert fald meget åbne over for at bede de gode folk, der sidder ovre i Skatteministeriet, om at inkorporere de idéer.

Kl. 11:27

Første næstformand (Leif Lahn Jensen):

Ordføreren.

Kl. 11:27

Lars Boje Mathiesen (NB):

Det er decentralisering, decentralisering, decentralisering. Den måde, som man har lavet mange af de her skatteting på, også på boligområdet og på andre opkrævningsområder, er ved, at man har fjernet det fra kommunerne og fra de mennesker, der var tæt på det derude, som måske kunne lave en hands on-vurdering, og som kendte område langt bedre. Så har man digitaliseret det og centraliseret det, og det synes jeg på en lang række områder har gjort skade. Et andet område, det også har skadet, er f.eks. gældsinddrivelsen. Jeg tror, at den ville ligge langt bedre ude i kommunerne, i stedet for at man har centraliseret det hele. Så jeg synes, at man skulle nytænke det og prøve at tænke decentralisering på det her område.

Kl. 11:28

Første næstformand (Leif Lahn Jensen):

Spørgeren.

Kl. 11:28

Lisbeth Bech-Nielsen (SF):

Det er jeg faktisk meget enig i. I SF skubbede vi på, for at kommunerne i det omfang, de kunne, i hvert fald midlertidigt skulle have den opgave med at gå ind og hjælpe, for det er jo en opgave, de har haft før, og som de havde håndteret noget bedre end det, vi har set i den senere tid.

Problemet er jo bare, at de menneskelige ressourcer, der før var ude i kommunerne, laver noget andet i dag, og at mange af de folk, der var rigtig dygtige til det i det daværende SKAT og også i de kommunale skattecentre, også laver noget andet i dag, for det der cirkus gad de ikke, så nu er de væk. Så vi har simpelt hen ikke de ressourcer, til at hvert enkelt kommune kan håndtere de her sager. Derfor tror jeg, at vi bliver nødt til at gøre noget andet end bare sende det retur til nogle kommuner, der ikke længere har kompetencerne.

Kl. 11:29

Første næstformand (Leif Lahn Jensen):

Ordføreren.

Kl. 11:29

Lars Boje Mathiesen (NB):

Det er rigtigt. Men man kan også sige, at hvis man tager perioden fra 2013 til 2021, er der kommet 15.000 flere offentligt ansatte inden for staten, som sidder og arbejder med administration og centraladministration. Man kan jo godt flytte medarbejdere og opdyrke kompetencerne, for det har man gjort tidligere, hvor man har decentraliseret det i form af nogle skattekontorer.

Man kan selvfølgelig lave den her ordning. Men vi kigger jo ind i, at det ikke har fungeret i 10 år. Så kan jeg godt leve med, at vi siger, at vi over en 3-årig periode laver et decentraliseringensprojekt, og at der må gå den tid, indtil man er fremme, og at vi så derefter har et system, som rent faktisk virker. Jeg tror, at borgerne hellere vil have det end endnu 5-10 år med et system, der ikke virker.

Kl. 11:29

Første næstformand (Leif Lahn Jensen):

Den næste i rækken er hr. Pelle Dragsted fra Enhedslisten.

Kl. 11:29

Pelle Dragsted (EL):

Det er bare, fordi jeg synes, at det jo altid er dejligt at få et mere gennemsigtigt skattesystem. Jeg tror ikke, at lige det der med, at man betaler 5 pct. mere af en indkomst på over 2,5 mio. kr., er det, der skaber vild forvirring ude i de små hjem – det er omkring 9.000 danskere, der er omfattet af det her. Men det er ellers spændende. Jeg vil høre, om ordføreren er parat til at kigge på sådan noget som FoU-fradraget for virksomheder, fremførsel af overskud, fordelagtige fradragsregler, investorfradrag og fradrag for medarbejderaktier – der er jo masser, vi kan sanere ud i inden for erhvervsbeskatningen, som i den grad er uigennemsigtig, fordi man har skabt nogle ekstremt fordelagtige skattehuller for selskaber og virksomheder. Men det er ikke så tit, jeg hører, at Nye Borgerlige vil rydde op i den jungle.

Kl. 11:30

Første næstformand (Leif Lahn Jensen):

Ordføreren.

Kl. 11:30

Lars Boje Mathiesen (NB):

Jamen det er, fordi hr. Pelle Dragsted ikke har siddet i Folketinget de sidste 4 år, for det har vi snakket om gentagne gange – det vil vi hjertens gerne. Vi vil have en simplificering af kapitalbeskatningen; vi vil gerne lave en ny ændring af f.eks. moms – lige nu får du f.eks. to forskellige satser, afhængigt af om du er ude at spise eller spiser på virksomheden. Det er noget værre vrøvl, og den måde, det er indrettet på, er noget værre rod. Omkring det med FoU-fradragene vil jeg sige, at ja, vi kigger gerne på dem. Vi vil jo gerne fjerne en stor del af den erhvervsstøtte, der foregår nu, og gøre den til en reel sænkelse af skatten, som går bredt. Så vi er meget store tilhængere af at sanere på hele dette område. Det er, fordi man ikke lige har været herinde de sidste 4 år, at man ikke ved det, men det er man selvfølgelig undskyldt for. Nu er man her, og vi ser frem til samarbejdet – også omkring det.

Kl. 11:31

Første næstformand (Leif Lahn Jensen):

Spørgeren.

Kl. 11:31

Pelle Dragsted (EL):

Vi ser også altid frem til samarbejdet med alle folkevalgte herinde. Jeg har bare den opfattelse, at når Nye Borgerlige vil rydde op, så er det som regel på en måde, der tilgodeser dem med de høje indtægter – virksomheder, selskaber og meget velstående borgere – og det er selvfølgelig også konsekvenserne af Nye Borgerliges skattepolitik, som fremgår af partiets hjemmeside. Men i den udstrækning, vi kan være med til at rydde op på en måde, der også skaber mere retfærdighed i vores skattesystem, så ser vi frem til samarbejdet.

Kl. 11:31

Første næstformand (Leif Lahn Jensen):

Ordføreren.

Kl. 11:32

Lars Boje Mathiesen (NB):

Det, som ordføreren siger, er ikke helt faktuelt korrekt. Vi allokerer faktisk flere penge til skattelettelser i bunden af indkomstskatten og skattesystemet, så det er ikke helt korrekt. Vi sanerer på alle områder – det er derfor, vi har en politik, som siger, at de første 7.500 kr., du tjener hver måned, skal være skattefri, og derefter er det 37 pct., ikke noget arbejdsmarkedsbidrag og ikke flere skatteprocenter ovenover. Det er simpelt, så alle folk kan forstå det; og det ville være fornuftigt, hvis resten af Folketinget også begyndte at lytte til det.

Kl. 11:32

Første næstformand (Leif Lahn Jensen):

Så siger jeg tak til ordføreren og byder velkommen til den næste i rækken. Det er hr. Peter Kofod fra Dansk Folkeparti. Værsgo.

Kl. 11:32

(Ordfører)

Peter Kofod (DF):

Det eneste privilegium ved at være sidst i talerrækken må jo være, at mange af tingene i forbindelse med lovforslaget er blevet sagt og forklaret, og jeg kan bare sige, at vi kommer til at støtte det. Det er jo i det store hele bare en forlængelse af vurderingerne med et år mere, og det kan vi godt støtte. Alle de frustrationer, der lød fra talerstolen, om skattesystemet, skattevæsenet – hvordan det fungerer eller, vil jeg næsten sige, ikke fungerer – kan jeg selvfølgelig tilslutte mig fuldstændigt. Tak for ordet.

Kl. 11:33

Fjerde næstformand (Karina Adsbøl):

Tak for det. Hvis ingen gør indsigelse, betragter jeg det som vedtaget. (Formanden læser op af et forkert papir).

Nå nej, vi mangler skatteministeren. Så tager vi lige skatteministeren. Det er nok en god idé. Jeg beklager fejlen.

Kl. 11:33

Skatteministeren (Jeppe Bruus):

Tak for det. Hvis vi kunne vedtage det endda uden at sætte det til afstemning, ville det jo selvfølgelig gøre mit liv noget nemmere. Så god er verden trods alt nok ikke, men tak for debatten, og tak for opbakningen, ikke mindst til det her lovforslag, og tillykke til de nye ordførere, der også har været på talerstolen. Jeg glæder mig rigtig meget til samarbejdet med både nye og kendte skatteordførere om mange områder og selvfølgelig også om det her område, og jeg vil bestræbe mig på, at vi får et godt og fortroligt og tæt samarbejde.

Det er jo rigtigt, at lovforslaget her er fremsat, fordi det skal være med til at forenkle den oplevelse, man har som boligejer, og dermed skal det beskatningsgrundlag, der er for 2023, bero på 2020-vurderinger frem for foreløbige 2022-vurderinger, som så kommer senere. Det vil sige, at vi her, som ordførerne også har været inde på, lægger op til en forenkling for borgerne, som samtidig også er en forenkling for skatteadministrationen, og som dermed bidrager til, at vi fastholder den tidsplan, der allerede er lagt, som jo handler om, at når vi kommer frem til 2024, vil det være sådan, at man har nogle foreløbige 2022-vurderinger, der gør, at de nye vurderinger kan træde i kraft på en sådan måde, at der vil være både skatterabatter og skattelettelser forude.

Så har der jo undervejs været sat spørgsmålstegn ved, om planen holder. Det er rigtigt, at vi har at gøre med et meget, meget stort og komplekst område. Det er også derfor, vi i den forgangne periode fik eksterne kræfter til minimum en gang om året at følge den udvikling, der er, og følge med i de planer, der er lagt. Og de eksterne kompetencer siger, at planen holder. Det vil sige, at udsendelsesplanen for de nye vurderinger indebærer, at vurderingerne i de kommende år vil være forskudt i forhold til de år, hvor vurderingerne skal udgøre beskatningsgrundlaget. Og den foreslåede forenkling her i lovforslaget skal altså bidrage til, at vi vender tilbage til normalsituationen, hvor man som boligejer har modtaget sin ejendomsvurdering, før man bliver beskattet af den.

Vi foreslår, som man også har været inde på, at forlænge den skattemæssige virkning af 2020-vurderingen for ejerboliger, så den også gælder i 2023. Normalt vil 2020-vurderingen kunne danne grundlag for ejendomsskatter i 2021 og 2022, men med forslaget altså også grundlag for ejendomsskatterne i 2023. Tiltaget vil mindske ressourcebehovet i Skatteforvaltningen, og det vil sikre større tryghed om ejendomsskatterne, fordi skatterne i mindre grad skal efterreguleres. Når en vurdering har virkning i 3 år, vil der være ejendomme, der når at ændre sig så meget, at en 2020-vurdering ikke længere er retvisende. Derfor indeholder lovforslaget også særregler, der skal tage højde for de situationer.

Derudover indeholder lovforslaget et tiltag, der skal give Skatteforvaltningen bedre mulighed for at hjælpe dem, der ved en fejl ikke har haft adgang til at rette i grundlaget for deres vurderinger, inden en 2020- eller en 2021-vurdering udsendes. Efter gældende regler kan 2020- og 2021-vurderingerne ikke ændres i de første 90 dage efter udsendelsen. Det skal sikre klarhed om grundlaget for den kompensation, der skal tilbydes dem, som siden 2011 har betalt for meget i ejendomsskat. Erfaringerne fra udsendelsen af de første vurderinger har dog vist, at der kan være tilfælde, hvor der er behov for at kunne rette i grundlaget for vurderingerne. Mere konkret er der tilfælde, hvor ejeren på grund af en fejl hos Skatteforvaltningen ikke har haft mulighed for at rette i et forkert grundlag for vurderingen. Derfor foreslår vi altså, at Skatteforvaltningen i sådanne tilfælde kan have mulighed for at rette i vurderingerne.

Der skal ikke være tvivl om, at regeringen anser det for en vigtig opgave at få færdigudviklet det nye ejendomsvurderingssystem. Med det her lovforslag tager vi et vigtigt skridt i den rigtige retning. Jeg er glad for de mange positive tilkendegivelser, og jeg hører også bekymringerne, og jeg ser frem til en konstruktiv udvalgsbehandling og vil selvfølgelig bestræbe mig på at besvare alle eventuelle spørgsmål så hurtigt som muligt. Tak for ordet.

Kl. 11:37

Fjerde næstformand (Karina Adsbøl):

Tak til skatteministeren. Så går vi over til de korte bemærkninger. Den første korte bemærkning er til fru Lisbeth Bech-Nielsen fra Socialistisk Folkeparti. Værsgo.

Kl. 11:38

Lisbeth Bech-Nielsen (SF):

Jeg har to ting. Det ene er – og det hører jeg egentlig også skatteministeren give udtryk for – en bekymring for vores ejendomsvurderingssystem, der er blevet udskudt igen og igen, og mit spørgsmål er: Deler skatteministeren den ret dybe bekymring, som jeg hører blive udtrykt fra flere partier her i Folketinget, om, hvorvidt vi overhovedet får et ejendomsvurderingssystem op at stå, som svarer til de forventninger og det, vi har lovet landets boligejere og egentlig befolkningen som et hele, fordi det her er et område, der har så stor effekt på samfundsøkonomien?

Det andet er et ret konkret spørgsmål, som handler om den her regning på 40 mio. kr. til landets kommuner. Når der står i lovforslaget, at forslaget ikke vurderes at have byrdefordelingsmæssige konsekvenser som følge af aftalen om at neutralisere konsekvenserne for kommunerne, henviser det så til den aftale, der er blevet lavet tidligere, og betyder det dermed, at der ikke bliver sendt en regning ud til kommunerne på 40 mio. kr.?

Kl. 11:39

Fjerde næstformand (Karina Adsbøl):

Skatteministeren.

Kl. 11:39

Skatteministeren (Jeppe Bruus):

Tak for spørgsmålene. Til det første spørgsmål vil jeg sige, at jeg deler bekymringen. Den forenkling, vi nu laver, er faktisk et forsøg på – og vi gjorde det også før valget – at sikre, at den plan, der er lagt, holder. Så det her ændrer ikke ved den plan, der sådan set er lagt, og den plan, der handler om, at vi når et skiftepunkt mellem 2023 og 2024.

Som jeg sagde i talen, har vi jo nedsat et eksternt it-tilsyn, der kigger på, om vi er på rette spor med eksterne kompetencer, og det, de fortæller mig, og det, de fortæller Folketinget – for det gør de på samme tidspunkt – er jo, at vi er på rette vej. Jeg er ikke it-ekspert, men jeg er minister for et kæmpe it-maskineri, og derfor er jeg også nødt til at støtte mig til de vurderinger, der kommer eksternt fra, og det er det, jeg lægger til grund. Men selvfølgelig deler jeg bekymringen. Historien har fortalt os, at der er grund til at være bekymret, og jeg er meget, meget optaget af, og vil også være det som skatteminister i en ny regering, ikke at drysse sukker ud over nogen som helst vurdering. Jeg kan love jer for, at jeg kommer til at lægge alle risici og udfordringer på bordet.

Jeg beklager – jeg nåede ikke at svare på spørgsmål nr. 2.

Kl. 11:40

Fjerde næstformand (Karina Adsbøl):

Ordføreren.

Kl. 11:40

Lisbeth Bech-Nielsen (SF):

Så var der spørgsmålet om de 40 mio. kr., altså om henvisningen til den aftale om at neutralisere de konsekvenser, som de her økonomiske byrder vil påføre kommunerne, betyder, at der rent faktisk ikke bliver sendt en regning på 40 mio. kr. videre til kommunerne, men at den bliver absorberet et sted i ministerens system.

Kl. 11:40

Fjerde næstformand (Karina Adsbøl):

Skatteministeren.

Kl. 11:41

Skatteministeren (Jeppe Bruus):

Tak for spørgsmålet. Det er af lidt teknisk karakter, så jeg skal nok sørge for, at vi svarer på skrift under udvalgsbehandlingen, så Folketinget selvfølgelig har fuld klarhed over det spørgsmål.

For lige at gå tilbage til den første del vil jeg sige, at det kom til at lyde meget dystopisk, i forhold til om vi lykkes med det. Altså, indtil videre er vi jo på sporet. De første 150.000 vurderinger er jo blevet sendt ud, og den næste million er på vej ud, så jeg er ikke specielt pessimistisk. Vi følger den plan, der er lagt, og rigtig mange ting går godt, men selvfølgelig er der udfordringer foran os, og det kommer jeg selvfølgelig til at lægge frem.

Kl. 11:41

Fjerde næstformand (Karina Adsbøl):

Den næste på talerlisten er fru Sólbjørg Jakobsen fra Liberal Alliance. Værsgo.

Kl. 11:41

Sólbjørg Jakobsen (LA):

Tak for ordet. Jeg lagde mærke til, du fortalte, at du ikke vil lægge skjul på, at der kan være nogle vanskeligheder og udfordringer, fordi det er et komplekst system. Nu havde jeg så fornøjelsen af at arbejde med systemet, før jeg trådte til her, og at sige, at det går som planlagt, synes jeg lyder som en overvurdering. Vi har her kun at gøre med ejerboliger. Er der en helhedsvurdering i forhold til ejendomsvurderingssystemet, så de erhvervsdrivende også kan få en indsigt i, hvornår man formoder der kommer en ejendomsvurdering for erhverv?

Kl. 11:42

Fjerde næstformand (Karina Adsbøl):

Tak for det. Man skal lige passe på med direkte tiltale.

 Skatteministeren.

Kl. 11:42

Skatteministeren (Jeppe Bruus):

Ja, det er der. Altså, der er jo lagt en plan, og det er rigtigt, at man starter med det nemmeste først, og alle dem, der kommer ud nu, tilhører også den kategori. Og så vil der være vanskeligere vurderinger, man kommer til, også i forhold til erhvervsejendomme.

Men den plan, der er lagt, og som efterhånden har halvandet år på bagen, holder vi. Som jeg også refererede til, har vi eksterne kræfter til at kigge ind i systemerne og komme med en vurdering af, om det så også er realistisk at holde den plan. Deres vurdering er indtil videre, at det er det, hvis vi skaber ro og ikke belaster systemet med mange nye initiativer. Og derfor er der her også en opgave i – både for regeringen, men også for Folketinget – ikke at belaste systemet med rigtig mange nye it-udviklingsprojekter, for så kommer vi til at rokke båden.

Kl. 11:43

Fjerde næstformand (Karina Adsbøl):

Tak. Jeg skal lige høre ordføreren, om der ønskes en anden kort bemærkning, for jeg kan ikke se, at der er trykket ind for det. Ja, det gør der. Værsgo.

Kl. 11:43

Sólbjørg Jakobsen (LA):

Igen siger ministeren, at eksterne kræfter vurderer, at hvis ikke vi udvikler videre, så skal det nok komme til at gå. Der er endnu ikke én erhvervsejendom i systemet, der har endnu ikke været nogen, og det synes jeg man bør være åben om, for der skal være gennemsigtighed, i forhold til at erhvervsejendomme overhovedet ikke er etableret i systemet. Det synes jeg er problematisk at man ikke italesætter.

Kl. 11:43

Fjerde næstformand (Karina Adsbøl):

Skatteministeren.

Kl. 11:43

Skatteministeren (Jeppe Bruus):

Men så har jeg været for dårlig til at forklare mig i første runde, så lad mig sige det igen. Der er ikke fejet noget ind under noget som helst. Altså, der er lagt en plan. Der er også lagt en plan for, hvornår ejendomsvurderingerne kommer, og man er startet med det nemmeste først. Der er fuld åbenhed om det, også bredt i Folketinget, og vi har behandlet det mange gange hen over de seneste par år.

Så der er ikke noget skjult der, og hvis der kommer problemer undervejs, så skal jeg være den første til at lægge det frem for Folketinget. For jeg har ingen interesse i at skulle sidde på nogen usikkerheder; tværtimod har jeg en interesse i, at vi alle sammen har del i at have ansvar for det.

Kl. 11:44

Fjerde næstformand (Karina Adsbøl):

Tak til skatteministeren.

Da der ikke er flere, der har bedt om ordet, er forhandlingen afsluttet.

Jeg foreslår, at lovforslaget henvises til Udvalget vedrørende forslag til lov om ændring af ejendomsvurderingsloven, lov om kommunal ejendomsskat og ejendomsværdiskatteloven og forslag til lov om ændring af afskrivningsloven og investorfradragsloven. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 4:

Forslag til lov om ændring af afskrivningsloven og investorfradragsloven. (Nedsættelse af afskrivningssatsen for bygninger m.v. og fastholdelse af loft over investorfradraget).

Af skatteministeren (Jeppe Bruus).

(Fremsættelse 19.12.2022).

Kl. 11:44

Forhandling

Fjerde næstformand (Karina Adsbøl):

Forhandlingen er åbnet, og den første ordfører er hr. Thomas Jensen. Værsgo.

Kl. 11:45

(Ordfører)

Thomas Jensen (S):

Tak, formand. Lovforslaget er fremsat af den nye SVM-regering, men indholdet stammer fra to politiske aftaler indgået af den tidligere socialdemokratiske etpartiregering, og det er fremsat og skal hastebehandles, fordi ændringerne allerede skal træde i kraft her den 1. januar 2023. Lovforslaget indeholder to elementer, dels et vedrørende afskrivningsloven, dels et vedrørende investorfradragsloven.

Det første element er fra aftalen »En ny reformpakke for dansk økonomi« fra januar 2022, og det her lovforslag udmønter et element i den aftale, nemlig forslaget om at nedsætte afskrivningssatsen for nyerhvervede bygninger fra 4 til 3 pct. fra og med den 1. januar 2023. De gældende regler er ganske gunstige i forhold til de faktiske værdiforringelser af bygninger. Efter de gældende regler vil en bygning nemlig være fuldt afskrevet efter ca. 25 år, og efter de foreslåede ændringer vil bygninger være fuldt afskrevet efter 33 år, og det vil jeg vurdere vil være bedre i overensstemmelse med den faktiske økonomiske levetid for nyopførte bygninger.

Det andet element i forslaget her er et af finansieringselementerne fra aftalen »Ny ret til tidlig pension«, også kaldet Arnepensionen, fra oktober 2020, og det er forslaget om, at loftet over investorfradraget skal fastholdes. Det foreslås helt konkret, at loftet over investorfradraget fra og med 2023 vil være uændret i forhold til det nuværende niveau. Det er sådan, at med loven fra 2019 var det meningen, at investorfradraget skulle forhøjes fra den 1. januar 2023, men med det her lovforslag vil investorfradraget fortsat gælde for direkte investeringer på op til 400.000 kr. og for indirekte investeringer på op til 125.000 kr. Investorfradraget er kun anvendt sådan i begrænset omfang, og formentlig vil de personer, der anvender det, have betydelige frie midler, og det må forventes, at de her personer også uden en forhøjelse af fradraget ønsker at placere deres penge i startupvirksomheder, og effekten af at fastholde loftet må så forventes at være tilsvarende begrænset.

Den nye regering har selvfølgelig fokus på at styrke iværksætteriet i hele Danmark, og derfor fremgår det også af regeringsgrundlaget »Ansvar for Danmark«, at regeringen afsætter 300 mio. kr. til en styrkelse af iværksætteri i Danmark. Så der er også fokus på det.

Afsluttende vil jeg sige, at de her to elementer er ganske fornuftige. Det er vigtigt, at vi får dem vedtaget, sådan at de kan træde i kraft den 1. januar 2023, og derfor kan Socialdemokratiet støtte forslaget.

Kl. 11:48

Fjerde næstformand (Karina Adsbøl):

Tak til ordføreren. Da der ikke er nogen korte bemærkninger, går vi videre til den næste ordfører i rækken, som er hr. Kim Valentin fra Venstre.

Kl. 11:48

(Ordfører)

Kim Valentin (V):

Vi hastebehandler i dag et lovforslag, der nedsætter afskrivningssatsen for bygninger fra 4 pct. til 3 pct. for nye investeringer i bygninger og installationer, og som fastholder loftet over investorfradraget. Det er ikke et forslag, der er groet i Venstres have, og vi havde gerne været foruden den nedsættelse af afskrivningssatsen, som lovforslaget indeholder, ligesom vi gerne havde set en forbedring af investorfradraget, men vi anerkender, at forslaget er en del af en samlet politisk pakke, som man køber, når man indgår et regeringssamarbejde, som Venstre har valgt at gøre.

Det er vel at mærke en samlet pakke, hvor vi også gennemfører en meget ambitiøs skattereform, der gør det mere attraktivt at arbejde. Vi hæver beskæftigelsesfradraget markant, så helt almindelige danskere får flere penge for at gå på arbejde. Det har vi brug for. Og vi har sikret yderligere skattelettelser ved at halvere topskattesatsen til 7½ pct. for ca. 250.000 danskere. Det betyder, at gør en dygtig faglært en ekstra indsats, mærker hun/han det i endnu højere grad på bundlinjen. Det har også været afgørende for Venstre, at vi får lettet skatter og afgifter for dansk erhvervsliv, så vi gør det billigere at drive virksomhed i Danmark. Vi vil bl.a. sikre en mere gennemskuelig beskatning af generationsskifte for familieejede virksomheder ved bl.a. at sænke skatten fra 15 pct. til 10 pct.

I Venstre gik vi desuden til valg på et skattestop – et skattestop, som det glæder os, at det nye regeringsgrundlag også afspejler. Det gælder således for den nye regering, at i det omfang, at regeringen træffer beslutninger om at hæve skatter og afgifter, skal andre skatter eller afgifter tilsvarende reduceres, så der samlet set ikke opkræves mere i skat eller afgift. I Venstre ser vi dagens afstemning i perspektiv af regeringsgrundlaget som helhed.

Vi kan ikke rette op på alt det, som et tidligere rødt flertal har besluttet, men vi går ind i regeringen med en anerkendelse af arv og gæld. Og på udvalgte områder som eksempelvis den lagerbeskatning, som rød blok var enig om før valget, får vi tilmed afværget skadelige skatter. Alt det er en del af et regeringsgrundlag, som samlet trækker Danmark i en bedre retning med bl.a. et skattestop og skattelettelser til både danskere i arbejde og danske virksomheder.

Politik er kompromisets kunst, og selv om vi gerne havde set det anderledes i forhold til det lovforslag, vi behandler i dag, så står vi i Venstre naturligvis ved regeringsgrundlaget. Derfor støtter vi forslaget her.

Kl. 11:51

Fjerde næstformand (Karina Adsbøl):

Tak til ordføreren. Vi går over til de korte bemærkninger. Den første er fra hr. Dennis Flydtkjær, Danmarksdemokraterne. Værsgo.

Kl. 11:51

Dennis Flydtkjær (DD):

Tak for det. Venstres formand har efter regeringsdannelsen gjort meget ud af at sige, at man har fået rigtig meget politik igennem sammen med Socialdemokratiet og den tidligere røde regering, som man ikke kunne sammen med sine tidligere blå venner. Og så vil jeg egentlig bare sige, at det sådan set er rigtigt nok, tror jeg – for her er det lykkedes at komme igennem med en skattestigning på 720 mio. kr.

Jeg vil egentlig bare høre, om ordføreren ikke kan bekræfte, at man nok ikke var kommet igennem med det sammen med sine tidligere blå venner. Man indførte jo investorfradraget sammen med et blåt flertal, og nu får man så forringet ordningen sammen med et rødt flertal. Så kan ordføreren ikke bare bekræfte, at det her er et af de gode eksempler på, at det er lykkedes Venstre faktisk at komme igennem med en rigtig god skattestigning? Tillykke med det.

Kl. 11:52

Fjerde næstformand (Karina Adsbøl):

Ordføreren.

Kl. 11:52

Kim Valentin (V):

Det er jo sådan et godt, skarpt spørgsmål. Det er et spørgsmål, der skal stilles, og det er rigtigt nok. Nu er jeg selv opdraget i en god kommunal tradition, og derfor nyder jeg jo kompromisets kunst. Det er tydeligvis ikke alt, der er vokset i Venstres have, som jeg også sagde. Og det er da klart, at vi ønskede nogle dele bedre og nogle andre dele anderledes, men det her er det, det er blevet til, og derfor står vi også på mål for det. Som jeg prøver at forklare, er der gode og dårlige sider i det her.

Kl. 11:53

Fjerde næstformand (Karina Adsbøl):

Hr. Dennis Flydtkjær for en anden kort bemærkning.

Kl. 11:53

Dennis Flydtkjær (DD):

Men er det her et af de gode eksempler på ting, man praler med, og hvorom man siger, at man kunne komme igennem med rigtig meget politik, som man ikke kunne med de blå partier? Her er det så skattestigninger; det kunne også være passagerafgiften, vi diskuterede, eller en streamingafgift. Så jeg vil egentlig bare høre Venstres ordfører, om ikke han kan sige, hvad de samlede skattestigninger, man faktisk kom igennem med, er. For man gør meget ud af at sige, at man lemper skatten på arbejdsindkomster for 5 mia. kr., men hvad med alle de skattestigninger, man har fået forhandlet ind? Kan Venstres ordfører løfte sløret for, hvad det er i beløb?

Kl. 11:53

Fjerde næstformand (Karina Adsbøl):

Ordføreren.

Kl. 11:53

Kim Valentin (V):

Jeg synes, der var mange spørgsmål i det her, som vi også kan tage op i udvalgsbehandlingen. Der er jo både noget, der går den ene vej, og noget, der går den anden vej. Det, vi fokuserer på, er, som jeg prøver at forklare, at vi har fået lagt et skattestop ind, og at der er adskillige steder, hvor vi har fået fjernet skattestigninger. Hvis det er sådan, at ordføreren mener, at der er steder, hvor tallene skal underbygges af nye tal, er det noget, der kan stilles spørgsmål til i udvalgsbehandlingen efterfølgende.

Kl. 11:54

Fjerde næstformand (Karina Adsbøl):

Den næste spørger er hr. Hans Kristian Skibby fra Danmarksdemokraterne. Værsgo.

Kl. 11:54

Hans Kristian Skibby (DD):

Tak. Hvis ordføreren virkelig mener, det her er et udtryk for en ny form for skattetryksmodel i Danmark, er det jo elastik i metermål, vi er ude i. For jeg har meget svært ved at se, hvor det skattestop befinder sig i virkeligheden. Altså, jeg vil mene, at hvis jeg var Venstremand, ville jeg stå deroppe lidt forhutlet – ligesom i »Kejserens nye klæder« fuldstændig uden tøj på.

Venstre har jo sagt, der skal være et skattestop; man kunne ikke engang gå med til 100 kr. mere for et pas eller et kørekort; man valgte at stå uden for politiforlig og alt muligt andet. Her sidder man så guddødemig og bruger 720 mio. kr. af virksomhedernes penge. Synes ordføreren virkelig, det er et skattestop?

Kl. 11:55

Fjerde næstformand (Karina Adsbøl):

Ordføreren, værsgo.

Kl. 11:55

Kim Valentin (V):

Tak. Man kan godt vælge at kigge på regeringsgrundlaget med bind for øjnene og så sige: Jamen det her er det eneste, jeg vælger at kigge på. Det tillader jeg mig at sige er det, som ordføreren gør her. For der er rigtig mange andre steder, hvor vi netop får forhandlet skattestigninger ud af aftalen, og det er det, jeg fokuserer på her.

Når skattestoppet bliver nævnt, er det jo, fordi det er det, der er grundlaget for den fremtidige politik for regeringen. Det er et supervigtigt punkt for Venstre.

Kl. 11:55

Fjerde næstformand (Karina Adsbøl):

Hr. Hans Kristian Skibby for sin anden korte bemærkning.

Kl. 11:55

Hans Kristian Skibby (DD):

Tak. Men man kan jo gøre det på mange måder. Men jeg synes måske, at ordføreren så i det mindste må kunne svare på, om ordføreren har læst høringssvarene til det lovforslag, som vi behandler, bl.a. fra Venstres gode venner ovre i Dansk Erhverv. Der står ordret, at det »dermed er en de facto selskabsskattestigning for danske virksomheder«.

Det står der i høringssvaret fra Dansk Erhverv. Nu står ordføreren her og himler op om, at det her er et skattestop. Vil ordføreren være sød at gøre os andre lidt klogere?

Kl. 11:56

Fjerde næstformand (Karina Adsbøl):

Ordføreren.

Kl. 11:56

Kim Valentin (V):

Tak. Jeg synes, at min ordførertale var meget afbalanceret. Jeg sagde jo netop, at det ikke er groet i Venstres have, når der er skattestigninger. Og jeg synes også, at det fremgår meget klart af det, jeg så siger her: at lige præcis sådan en skattestigning for virksomheder ikke er noget, som normalt er Venstres kop te. Og derfor skal jeg jo heller ikke stå her og forsvare det. Men vi er da med i det samlede regeringsgrundlag – selvfølgelig er vi det.

Kl. 11:56

Fjerde næstformand (Karina Adsbøl):

Den næste på talerlisten er hr. Pelle Dragsted fra Enhedslisten. Værsgo.

Kl. 11:57

Pelle Dragsted (EL):

Tak. Det er blot, fordi jeg kan læse i Dagbladet Børsen i dag, at Venstre mener, at der i den her regeringsperiode skal gennemføres skattereduktioner for aktie- og kapitalindkomster – at det er den vej, man skal. Er det noget, der ligger en aftale med de andre partier i regeringen om?

Kl. 11:57

Fjerde næstformand (Karina Adsbøl):

Ordføreren, værsgo.

Kl. 11:57

Kim Valentin (V):

Det, der ligger en aftale om, er det, man kan læse i regeringsgrundlaget.

Kl. 11:57

Fjerde næstformand (Karina Adsbøl):

Hr. Pelle Dragsted for en anden kort bemærkning.

Kl. 11:57

Pelle Dragsted (EL):

Ja, det er netop det, der er lidt interessant, for der verserer jo nogle rygter om, at der også bag ved den her aftale ligger nogle skriftlige forståelser. Der har også været snak om selskabsskatten. Derfor spørger jeg igen: Er det sådan, at der ligger en forståelse om, at der skal ske noget med aktie- og kapitalindkomsten i den her regeringsperiode?

Kl. 11:57

Fjerde næstformand (Karina Adsbøl):

Ordføreren.

Kl. 11:57

Kim Valentin (V):

Nej, jeg kan ikke kommentere på rygter i dag.

Kl. 11:58

Fjerde næstformand (Karina Adsbøl):

Den næste med en kort bemærkning er hr. Sigurd Agersnap fra Socialistisk Folkeparti. Værsgo.

Kl. 11:58

Sigurd Agersnap (SF):

Tak for det. Nu siger ordføreren, at med skattestoppet, som står i regeringsgrundlaget, vil det her forslag ikke kunne blive fremsat fremover af regeringen. Er det rigtigt forstået, at med skattestoppet vil sådan et forslag ikke kunne blive fremsat i fremtiden?

Kl. 11:58

Fjerde næstformand (Karina Adsbøl):

Ordføreren.

Kl. 11:58

Kim Valentin (V):

Det, som jeg prøvede at forklare ret tydeligt, var, at skattestoppet har en formulering, som betyder, at træffer man beslutning om at hæve skatter eller afgifter, skal andre skatter eller afgifter tilsvarende reduceres, så der samlet set ikke opkræves mere i skat eller afgift.

Kl. 11:58

Fjerde næstformand (Karina Adsbøl):

Tak. Er der ønske om en anden kort bemærkning? Nej. Så er der ikke flere på listen med korte bemærkninger, og så går vi videre til hr. Mohammad Rona fra Moderaterne.

Kl. 11:59

(Ordfører)

Mohammad Rona (M):

Tak for det. Jeg skal gøre det kort. Lovforslaget er en gammel kending. Lovforslaget er en genfremsættelse, der indgik i L 7 og L 9. Begge lovforslag blev fremsat den 5. oktober, men bortfaldt på grund af valget. Lovforslaget udmønter sig i to dele, meget kort fortalt:

For det første nedsætter vi for nye investeringer afskrivningssatsen for bygninger fra 4 pct. til 3 pct. fra den 1. januar 2023. Investeringer i bygninger før den dato afskrives stadig med 4 pct.

For det andet handler det om at fastholde et loft over investorfradraget, så det ikke forhøjes fra og med 2023.

Konklusionen er, at begge punkter skal være med til at finansiere en ny reformpakke og ret til tidlig pension. Moderaterne bakker op om lovforslaget. Tak.

Kl. 11:59

Fjerde næstformand (Karina Adsbøl):

Tak for det. Der er en kort bemærkning fra hr. Lars Boje Mathiesen. Værsgo.

Kl. 12:00

Lars Boje Mathiesen (NB):

Jeg skal lige høre ordføreren, for det her er jo en skattestigning. Dansk Erhverv siger, at det er en selskabsskattestigning. Er det Moderaternes grundlæggende politik, at selskabsskatten og udgifterne for erhvervslivet godt må stige?

Kl. 12:00

Fjerde næstformand (Karina Adsbøl):

Ordføreren.

Kl. 12:00

Mohammad Rona (M):

Nej, det er det ikke. Som der står i regeringsgrundlaget: Hvis man hæver noget, skal man nedsætte noget andet også.

Kl. 12:00

Fjerde næstformand (Karina Adsbøl):

Værsgo til hr. Lars Boje Mathiesen.

Kl. 12:00

Lars Boje Mathiesen (NB):

Nu prøvede jeg på at få lidt klarhed over, hvad det her skattestop reelt set indebærer. Vil det så kunne betyde, at det godt kan blive dyrere for den ganske almindelige dansker derude, men at det så bare bliver billigere for nogle andre? Altså, er Moderaterne villige til, at det skal være dyrere for den ganske almindelige dansker at leve derude?

Kl. 12:00

Fjerde næstformand (Karina Adsbøl):

Ordføreren.

Kl. 12:00

Mohammad Rona (M):

Tak. Som der også står i regeringsgrundlaget, skal det ikke – og det er noget, vi er meget obs på – være dyrere at være dansker.

Kl. 12:01

Fjerde næstformand (Karina Adsbøl):

Da der ikke er yderligere kommentarer til ordføreren, siger vi tak til ordføreren. Den næste ordfører på talerlisten er fru Lisbeth Bech-Nielsen fra Socialistisk Folkeparti.

Kl. 12:01

(Ordfører)

Lisbeth Bech-Nielsen (SF):

Det her lovforslag handler jo om to forskellige ting, nemlig afskrivningsloven og investorfradraget. Men inden jeg lige siger noget om det, vil jeg give hr. Kim Valentin lidt hjælp, måske fra uventet kant, for det er rigtigt nok, at det her er en skattestigning for erhvervslivet, men der er jo så rigeligt at tage af, siden den her regering har annonceret skattelettelser for 5 mia. kr. Så på den måde er der jo med gynger og karruseller rigelig plads, kan man sige. Dog skal det også nævnes, at det var Socialdemokraterne selv, der i valgkampen stod for de 4 ud af de 5 milliarder, men Moderaterne og Venstre har så lige lagt den sidste milliard til i det her nye arbejdsfællesskab.

Men tilbage til lovforslaget: I SF synes vi jo, at det er to gode finansieringsforslag, som det også tidligere er blevet beskrevet, delvis henhørende til reformpakken fra januar i år og så også til Arnepensionen fra 2020. Og ikke alene leverede det noget finansiering til de to aftaler, men det er også i SF's optik ret og rimeligt.

Dog vil jeg gerne sige i forhold til investorfradraget, at vi i SF glæder os til at skulle forhandle en iværksætterpakke, som vi har ventet på i flere år, ovre i Erhvervsministeriet, for vi synes, det er vigtigt, at vi giver nogle gode vilkår til dem, der har lyst til at starte virksomhed i Danmark. Derfor har vi også selv en række forslag til, hvordan vi kan gøre det nemmere, herunder også den økonomiske side af det at være iværksætter.

I forhold til afskrivningsloven synes vi, at det også kun er ret og rimeligt, at vi sænker procentsatsen fra 4 til 3. Vi kommer nærmere noget, der er den reelle værdi, hvor det har været sådan lidt en kunstig høj procentsats, som ikke kun har henhørt til, hvad der reelt set skulle afskrives, men egentlig også har lagt en buffer ovenpå. Så på den måde synes vi også – ud over at det er rimeligt – at det er meget mere sagligt at lægge den ned på 3 pct.

Der er en lille mangel i lovforslaget. Bygninger på lejet grund – det, der henhører til § 25 i afskrivningsloven – er ikke kommet med. Jeg har spurgt skatteministeren, som siger, at det simpelt hen bare er en banal fejl, der vil blive rettet i et ændringsforslag, så det behøver vi ikke fra SF's side at stille. Tak.

Kl. 12:03

Fjerde næstformand (Karina Adsbøl):

Tak til ordføreren. Da der ikke er nogen korte bemærkninger, går vi videre til den næste ordfører i rækken, som er hr. Hans Kristian Skibby fra Danmarksdemokraterne.

Kl. 12:04

(Ordfører)

Hans Kristian Skibby (DD):

Tak, fru formand. Det her lovforslag er i virkeligheden uhyre interessant, og det siger vitterlig meget om den politiske situation, som Danmark befinder sig i i dag. Partiet Venstre har, siden det gik i regering med Socialdemokratiet, haft travlt med at påstå, at man kan få uhørt meget borgerlig politik gennemført, hvis man gør en socialdemokrat til statsminister. Det har nu skurret lidt i mine ører, og nu har vi jo så fået syn for sagen, bl.a. i forbindelse med den lovbehandling, vi har i dag, af L 4.

Det her lovforslag er en anskuelighedsundervisning i, at Venstre er blevet godt og grundigt snøret af statsministeren. For hvad står vi med her? Vi står med et lovforslag, der lægger nye skatter på dansk erhvervsliv for næsten 1 mia. kr. Det var Venstre imod før valget, men nu her efter 7 års slumretid og lidt forhandling med en rød statsminister har piben altså fået en anden lyd. Jeg må sige, at der skal lyde stor ros til Socialdemokraterne for også i den her sag at vise, hvem der har bukserne på i den her nye regering. Det er i hvert fald ikke Venstre.

I Danmarksdemokraterne går vi ind for Arnepensionen, men vi går ikke ind for højere skatter, hverken for lønmodtagere eller for dansk erhvervsliv. Vi har sagt, at vi gerne møder op og drøfter finansieringen af den her ordning, men nu vælger regeringen så i stedet at tromle en skattestigning igennem uden om en almindelig forhandling med Folketingets partier her i parlamentet.

Vi har tidligere fået, for ganske få dage siden, en klar og utvetydig melding om, at en af de tungtvejende argumenter for Venstre for at gå med i en rød regering – nu er Venstre jo blevet radikale, og vi skal vænne os til det; bevar mig vel, vi har tre af slagsen nu – var, at man kunne få rigtig meget godt igennem. Bl.a. kunne man få mere igennem på skatteområdet, end man kunne, hvis man havde forhandlet med et blåt flertal. Det var et af de her fantastiske argumenter fra Venstres side for at gå med i en rød regering.

Men det, de så kan få igennem, kan vi jo se i dag hvad er, og der må jeg bare sige: Ja, det er noget, de ikke kan få igennem sammen med de blå partier. Det er milliardstore skattestigninger for dansk erhvervsliv. Det er mig helt og aldeles en gåde, at Venstre har kunnet lade sig blive snurret rundt i forhold til det her. Det er ikke en almindelig blå, liberal politik at gennemføre så store stigninger nærmest som en tyv om natten. Og så ved jeg godt, at det har været planen før og det også var planen i forhold til finansieringen af Arnepensionen – for der skulle naturligvis findes en finansiering af det. Men jeg synes måske, at Venstre, når man indtræder i den her regering, bl.a. burde kigge lidt til, hvad det egentlig er, vennerne siger ovre i Dansk Erhverv, eksempelvis i forhold til en finansiering som den, man nu lægger stemmer til fra et blåt Venstre. Der siger de faktisk klart og utvetydigt, at hvis det her lovforslag bliver vedtaget med den her finansiering, er det de facto en selskabsskattestigning for danske virksomheder.

Det er fremtiden for Danmark, når vi oplever, at Venstre går ind i en rød regering og har transmogriffet sig til lige pludselig at være skabsradikale. Det er vi i Danmarksdemokraterne selvfølgelig ikke særlig glade for. Vi synes jo, at Venstre burde have valgt at samarbejde et andet sted og valgt at have stået uden for den her regering, men det må de selvfølgelig selv stå på mål for. Men det ændrer bare ikke på, at vi andre også er nødt til at sige, at de her ting ikke kommer til at gå stille af. Det er vigtigt, at vælgerne får kendskab til, hvad det er for en politik, man er gået med til, og hvad det er for nogle steder, man har givet køb på gode liberale, blå, borgerlige værdier. Og det er der bl.a. tale om, når man gennemfører en finansiering som den her. Det kan vi i Danmarksdemokraterne ikke støtte.

Kl. 12:08

Fjerde næstformand (Karina Adsbøl):

Tak til ordføreren. Der er en kort bemærkning fra hr. Kim Valentin fra Venstre. Værsgo.

Kl. 12:08

Kim Valentin (V):

Tak for det, og tak til ordføreren. Jeg vil bare bekræfte, at den her finansiering da bestemt heller ikke er Venstres kop te. Og så har jeg et spørgsmål til ordføreren, for hvordan ville Danmarksdemokraterne alternativt så finansiere tidlig pension?

Kl. 12:08

Fjerde næstformand (Karina Adsbøl):

Tak. Ordføreren.

Kl. 12:08

Hans Kristian Skibby (DD):

Allerførst vil jeg anbefale ordføreren at gå over til kaffe i stedet for. Det er lidt bedre i forhold til det, der foregår i øjeblikket her i Folketingssalen. Men noget andet er, at selvfølgelig skal tingene finansieres. Men det bliver de jo ved, at man indkalder partierne til drøftelser, og så finder man en bæredygtig finansiering, som et stort flertal forhåbentlig vil kunne se sig selv i, også blandt de partier, som har været med til at gennemføre en Arnepension. Så det vil der selvfølgelig komme et bud på i forbindelse med den forhandling. Men nu har ordførerens parti og den nye regering jo besluttet, at der ikke skal være nogen forhandlinger, så derfor er der ikke nogen forhandlinger, og derfor kommer der ikke noget forslag lige i øjeblikket.

Kl. 12:09

Fjerde næstformand (Karina Adsbøl):

Hr. Kim Valentin for sin anden korte bemærkning. Værsgo.

Kl. 12:09

Kim Valentin (V):

Det er jo nemt at være imod, i hvert fald når man ikke har noget bedre forslag, ikke? Så det er derfor, jeg spørger. Man må jo sige, at vi er ansvarlige i Venstre. Vi har indgået en aftale, og den holder vi selvfølgelig. Vi ved godt, at det her forslag ikke er vokset i vores have. Men hvad vil Danmarksdemokraterne ud over bare at sige: Det er sørme for dårligt, Venstre?

Kl. 12:09

Fjerde næstformand (Karina Adsbøl):

Ordføreren, værsgo.

Kl. 12:09

Hans Kristian Skibby (DD):

Altså, vi vil sagtens kunne finde finansiering af det her, og det gør vi, når vi kommer med til nogle forhandlinger. Men når vi ikke bliver inviteret til nogen forhandlinger af den nye regering, så er det ikke nogen skam at holde sig uden for den diskussion. Det synes jeg da faktisk er sund fornuft. Sådan må det være.

Kl. 12:09

Fjerde næstformand (Karina Adsbøl):

Så er der en kort bemærkning til hr. Thomas Jensen fra Socialdemokratiet. Værsgo.

Kl. 12:10

Thomas Jensen (S):

Tak, og jeg vil næsten driste mig til at sige tillykke til hr. Hans Kristian Skibby med jomfrutalen som Danmarksdemokrat. For det er jo sådan, at hr. Hans Kristian Skibby tidligere har repræsenteret Dansk Folkeparti her i Folketinget, og de aftaler, jeg har refereret til i min ordførertale, er nogle, hvor Dansk Folkeparti har været med til beslutte de her finansieringselementer. Det er også altid spændende at se, når der bliver dannet et nyt parti og hr. Hans Kristian Skibby repræsenterer et nyt parti. Hvorfor søren ændrer holdningen sig lige pludselig? Hvorfor kan man lige pludselig ikke bakke op om de finansieringselementer, man var med til at bakke op om, da man var medlem af Dansk Folkeparti? Det kunne være spændende at få en redegørelse for det her i salen i dag.

Kl. 12:10

Fjerde næstformand (Karina Adsbøl):

Ordføreren.

Kl. 12:10

Hans Kristian Skibby (DD):

Nu er jeg jo valgt for Danmarksdemokraterne, og så synes jeg måske også, at ordføreren burde blive klogere på at stille spørgsmål til Danmarksdemokraternes politik og ikke til Dansk Folkepartis. Jeg har ikke ordførerskaber i det parti, og derfor skal jeg selvfølgelig heller ikke svare for deres gøren og laden.

Jeg må bare konstatere, at man fra regeringens side ikke har ønsket at lave en bred aftale, som finansierer den her model. Man har valgt at lave finansieringen i den regering, man har dannet, og det er sådan set også fair nok. Men så skal man heller ikke forvente, at andre partier kommer og vil bære til i sådan en proces. Regeringens tre partier har valgt at finansiere det på den her måde. Det må de sådan set også have lov til at gøre. Men det gør jo så også, at vi andre skal stå uden for den del af det. Sådan må det være.

Kl. 12:11

Fjerde næstformand (Karina Adsbøl):

Hr. Thomas Jensen

Kl. 12:11

Thomas Jensen (S):

Men altså, det er jo en aftale, som hr. Hans Kristian Skibby bakkede op om, da hr. Hans Kristian Skibby var medlem af Dansk Folkeparti. Nu er hr. Hans Kristian Skibby så medlem af Folketinget for Danmarksdemokraterne, og så bakker hr. Hans Kristian Skibby lige pludselig ikke op om den her finansiering. Det kunne være ret spændende at høre helt konkret, hvad det er, der er galt med indholdet i den her finansiering i forhold til f.eks. at finansiere en Arnepension.

Kl. 12:12

Fjerde næstformand (Karina Adsbøl):

Hr. Hans Kristian Skibby.

Kl. 12:12

Hans Kristian Skibby (DD):

Der er bl.a. det galt, hvad jeg gentagne gange har prøvet at forklare, at man jo har valgt at gennemføre det her uden at lave en almindelig forhandling her i Folketinget blandt det nye Folketings medlemmer og de partier, der er repræsenteret, i forhold til at finde en finansiering, som et bredt flertal i Folketinget kunne bakke op om. Det har den nye regering valgt ikke at gøre, og derfor er det ikke nogen skam at blive væk fra nogle forhandlinger, man ikke er blevet inviteret til. Sådan må det være.

Kl. 12:12

Fjerde næstformand (Karina Adsbøl):

Tak for det. Da der ikke er flere korte bemærkninger, går vi videre til den næste i talerrækken. Tak til ordføreren. Den næste er Steffen W. Frølund for Liberal Alliance. Værsgo.

Kl. 12:12

(Ordfører)

Steffen W. Frølund (LA):

Tak for det. Lovforslaget her udmønter finansieringsaftaler, som Liberal Alliance ikke er en del af. Det er dog ikke den eneste grund til, at vi stemmer nej til lovforslaget. Den primære grund er, at vi mener, det er den forkerte vej at gå. Der er usikkerhed i verden, krig i Europa, en mulig recession i horisonten, stigende renter, en inflation, vi ikke har set højere i årevis, og en energikrise, og det er alle sammen ting, der mindsker investeringslysten. Vi har brug for investorer, der tør se ud over de udfordringer og sætte deres penge i arbejde til gavn for Danmark. I stedet vil man nu gøre det usikkert for de her investorer at placere penge Danmark ved at sænke nedskrivningssatsen for bl.a. bygninger og fastholde loftet over investorfradraget.

Særlig loftet over investorfradraget er noget, som jeg er kritisk over for. Investorfradraget er et fantastisk instrument, som giver små startups lettere adgang til kapital, og disse virksomheder har faktisk haft en berettiget forventning til, at den adgang til kapital ville blive endnu bedre i 2023, fordi et ansvarligt flertal i Folketinget havde besluttet at hæve loftet over investorfradraget.

Så vi kan ikke støtte lovforslaget, da vi mener, det svækker interessen i at investere i Danmark.

Kl. 12:13

Fjerde næstformand (Karina Adsbøl):

Tak for det. Da der ikke er indtegnet nogen korte bemærkninger, siger vi tak til ordføreren. Den næste ordfører i rækken er fru Helle Bonnesen fra Det Konservative Folkeparti. Værsgo.

Kl. 12:14

(Ordfører)

Helle Bonnesen (KF):

Konservative kommer ikke til at stemme for forslaget om lov om ændring af afskrivningsloven og investorfradragsloven af den ganske simple årsag, at der er tale om skattestigninger her – faktisk hele to af slagsen.

Vi var ikke en del af flertallet for aftalen om en ny reformpakke for dansk økonomi tilbage i 2021, og det var her, man vedtog en nedsættelse af afskrivningssatsen – altså den første skattestigning. Vi var heller ikke med i aftalen om ny ret til tidlig pension i oktober 2020, og det er så her, at loftet over investorfradraget skal fastholdes – endnu en skattestigning.

Når man nævner, at ting ikke er groet i baghaven, så er det her bestemt heller ikke groet i vores baghave. Konservative er ikke begejstret for skattestigninger. Hvis det sker, skal det ske med omtanke og fornuft, og det mener vi ikke der er tale om her, så vi stemmer nej til forslaget.

Kl. 12:15

Fjerde næstformand (Karina Adsbøl):

Tak til ordføreren. Da der ikke er nogen korte bemærkninger, går vi ikke videre til Nye Borgerlige, som ellers står klar. Vi går videre til hr. Pelle Dragsted fra Enhedslisten. Værsgo. Nye tider, ny rækkefølge.

Kl. 12:15

(Ordfører)

Pelle Dragsted (EL):

Fordelen ved at sidde til sidst er jo, at man kan forberede sin ordførertale, mens man sidder der. Det har jeg selvfølgelig ikke gjort her. Den har jeg selvfølgelig forberedt hjemmefra.

I Enhedslisten kan vi tilslutte os forslaget. Vi er også en del af aftalen om at fastholde loftet over investorfradraget, som jo er en del af finansieringen af at give nogle af de mennesker, der er startet tidligst på arbejdsmarkedet, muligheden for at trække sig tilbage og også have nogle gode år sammen med børnebørn og familie. Vi synes, det er helt rimeligt, at man fastholder det her loft. Investorfradraget er et af de allermest skævvridende fradrag, vi har. Det er en uanselig del af befolkningen, som nyder godt af det fradrag. Til gengæld nyder de så rigtig godt. Fordelingsvirkningen – vi kan måske vende tilbage til det i debatten – er sådan, at man ikke bare skal forbi den 10. indkomstdecil, man skal helt op omkring den 94. eller 96. indkomstpercentil, før der overhovedet kan mærkes nogen som helst effekt af det her fradrag. Så det kan vi absolut leve med; vi synes, der er andre og bedre måder at understøtte investeringer på end at lade andre skatteydere – for det er jo det, der er tale om her – betale meget store fradrag til en meget lille del af befolkningen.

Med hensyn til den anden del af lovforslaget, nemlig den lavere afskrivningssats på ejendomme, så bakker vi op om den. Vi er ikke en del af den aftale, som den skal finansiere. Det var jo aftalen om »Danmark kan mere«, som bl.a. indebærer, at unge arbejdsløse skal leve for en betydelig lavere ydelse fremover. Det er et rigtig kedeligt angreb på vores sociale sikkerhed for lønmodtagerne i det her land, som den daværende socialdemokratiske regering desværre gennemførte uden Enhedslistens stemmer, men sammen med en række andre partier i Folketinget, hvoraf nogle, kan jeg forstå, i hvert fald personligt siden har skiftet holdning.

Det her med afskrivning er jo interessant, og spørgsmålet er, om vi er i mål med den her ændring. Det kunne måske være interessant at se, og det kunne vi måske spørge skatteministeren ind til senere, hvordan det ser ud i andre lande, der omgiver os, og hvordan afskrivningssatserne på ejendom ser ud i det hele taget. Vi mener jo i Enhedslisten, at der er rigeligt at se på. Jeg var lidt inde på det tidligere i et spørgsmål til hr. Lars Boje Mathiesen om virksomhedernes muligheder for at afskrive og også at fremføre f.eks. underskud, hvor vi har nogle ekstremt lempelige regler i Danmark, som er meget, meget fordelagtige og måske også for fordelagtige. Det synes vi da absolut vil være fornuftigt at kigge på.

Men vi kan støtte forslaget, som det ligger her.

Kl. 12:18

Fjerde næstformand (Karina Adsbøl):

Tak til ordføreren. Da der ikke er nogen korte bemærkninger, går vi videre til den næste ordfører i rækken, som er fru Lotte Rod fra Radikale Venstre. Værsgo.

Kl. 12:19

(Ordfører)

Lotte Rod (RV):

Tak for det. Det her forslag er jo en del af finansieringen til vores fælles aftale, som skal investere i uddannelse. Derfor har vi to ting, som er fuldstændig afgørende for os i Radikale Venstre, og som jeg meget gerne vil have regeringen til at bekræfte, når ministeren om lidt går på talerstolen.

Det ene er jo selvfølgelig, at vi i Radikale Venstre gerne vil have ministeren til at bekræfte, at det, pengene skal bruges til, stadig står ved magt, altså at pengene herfra skal gå til at investere i uddannelse, helt konkret de 355 mio. kr., som vi har aftalt, til bedre kvalitet i uddannelse som det ene. Og det andet er, at ministeren gerne må bekræfte heroppe fra talerstolen, at vi partier, som har været med til at lave aftalen, selvfølgelig også er med til at udmønte pengene. Det vil vi selvfølgelig lægge utrolig stor vægt på for også at kunne støtte forslaget.

Og så vil vi fra radikal side foreslå, at vi i virkeligheden får delt forslaget i to, sådan at der er den del, der handler om »Danmark kan mere« og at investere i uddannelse, og så den anden del, der handler om finansieringen af Arnepensionen, så partierne har mulighed for stemme for og imod, alt efter om de er med i den ene eller den anden del. Tak for det.

Kl. 12:20

Fjerde næstformand (Karina Adsbøl):

Tak til ordføreren. Da der ikke er nogen korte bemærkninger, går vi videre til den næste ordfører i rækken, som er fru Sascha Faxe fra Alternativet. Værsgo.

Kl. 12:20

(Ordfører)

Sascha Faxe (ALT):

Tak for ordet. Inden jeg går i gang med L 4, vil jeg lidt udtrykke en ærgerlighed over den nye regerings hastebehandlinger sådan generelt. Så et demokratisk juleønske – nu nærmer vi os jo julen – kunne være, at det er en engangsforeteelse, og at den form for samarbejde, hvor der ikke skal hastes noget igennem, vil vi glæde os til.

Nu til L 4: I Alternativet vil vi rigtig gerne være med til at støtte det økonomiske grundlag for iværksætteri, som jo er tanken bag forslaget, og vi kan også rigtig godt lide at skabe brede finansieringsmuligheder for den grønne omstilling. I vores bog kan investorfradraget brugt på den rette måde være et rigtig godt redskab til at sætte gang i startups og også i nytænkende grønne løsninger. Samtidig synes vi også, at det er en rigtig god idé med et loft over den her form for fradrag.

Men når det så er sagt, har vi i forhold til det her nuværende investorfradrag rigtig svært ved at se, hvor mange virksomheder det faktisk kommer til gode. Hvad er det for nogle brancher, der primært benytter sig af det? Hvor meget bliver der reelt sparet ved investorloftet osv.? Så derfor har vi stillet en række spørgsmål til ministeren, og vi afventer faktisk svar på dem, før vi beslutter, hvordan vi ønsker at afgive vores stemme i forhold til L 4. Det, der er vigtigt for os, og som ligger os på sinde, er, at vedtagelsen af den her lov ikke kommer til at lukke for muligheden for at bruge investorfradrag i forhold til et målrettet redskab til en fremtidig iværksætterpakke, som der jo er planer om fra regeringens side.

Og så kan vi bakke op om De Radikales ønske om at dele de to forslag op, da det at blande to ellers forskellige forslag sammen ikke giver mening set fra vores side. Men vi ser frem til et svar fra ministeren. Tak for ordet.

Kl. 12:22

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så går vi videre til den næste ordfører i rækken, som er hr. Lars Boje Mathiesen fra Nye Borgerlige. Værsgo.

Kl. 12:22

(Ordfører)

Lars Boje Mathiesen (NB):

Så er vi startet på en ny samling i Folketingssalen, og vi skulle jo ikke andet end et par uger hen, efter at den nye regering var kommet, før de første skattestigninger kom. Så nu kan vi snart sige farvel til skattehelvedet i Danmark anno 2022 og hilse velkommen til 2023.

Der er ingen forventning om, at det bliver anderledes derude, og jeg må skuffe de danskere, der troede, vi bare fik en regering, som var lidt mere moderat; men så startede de jo selvfølgelig med at hæve skatterne igen. De siger godt nok også, at der samlet set bliver nogle skattelettelser, men hvis man læser regeringsgrundlaget godt, ser man jo også, at der står, at det lige skal hænge sammen med den overordnede finanspolitik. Så hvornår de her skattelettelser kommer, ser vi jo så frem til, og det vil vi holde meget nøje øje med. Indtil videre er det jo bare skattestigninger, der er ved at komme frem.

Så jeg ser meget frem til det lovforslag, som forhåbentlig kommer i foråret, om, at man hæver beskæftigelsesfradraget, og at man ændrer lidt på topskatten. Vi mener så ikke, der er grund til at indføre en toptoptopskat, eller hvad man nu kommer op på, jo længere vi kommer hen. Man kunne jo reelt set bare lave et mere simpelt skattesystem.

Men her starter man selvfølgelig med at hæve skatterne, så det skader dansk erhvervsliv. Det kommer vi aldrig nogen sinde til at støtte i Nye Borgerlige. Vi er et borgerligt parti. Det var vi før valget, det er vi efter valget, og for os er det vigtigere at føre borgerlig politik end at få adgang til ministerbilerne. Sådan var det før, og sådan vil det altid være. Tak.

Kl. 12:24

Fjerde næstformand (Karina Adsbøl):

Tak for ordet. Der er en kort bemærkning fra hr. Pelle Dragsted, Enhedslisten. Værsgo.

Kl. 12:24

Pelle Dragsted (EL):

Tak for det. Jeg skal lige forstå ordførerens pointe: Vi kommer ikke til at lægge øgede skatter på dansk erhvervsliv. Betyder det, at hvis en skat er åbenlyst ude at trit med virkeligheden, f.eks. en afskrivning på fast ejendom på ganske få år, altså langt kortere, end en typisk erhvervsbygning reelt vil være anvendelig, så er Nye Borgerlige bare altid imod? De eksisterende skatteregler skal være, som de er. Finder vi huller, så Sanjay Shah og andre kan tømme kassen for udbytteskat, så må vi ikke lave stramninger, hvis det kan ramme erhvervslivet, eller hvordan skal det forstås? Skal vi ikke have et fornuftigt erhvervsskattesystem og ikke bare status quo, hvis det virker på forskellige måder og er ude af trit med, hvad der er rimeligt?

Kl. 12:24

Fjerde næstformand (Karina Adsbøl):

Ordføreren.

Kl. 12:24

Lars Boje Mathiesen (NB):

Jo, men jeg tror næppe, at hr. Pelle Dragsted og jeg har samme definition af, hvad der er rimeligt og retfærdigt i dansk skattesystem. Så hvis vi kan finde fælles fodslag om noget, som vi synes er urimeligt, så vil vi da gerne ændre det, men jeg tvivler på, at det lige er der, vi har de største ligheder. Jeg tror faktisk, at vi på andre områder kan blive enige med Enhedslisten.

Jeg håber, at Enhedslisten får en genoplivning og bliver det, som Enhedslisten var engang, hvor man satte den enkelte borger før systemet og man kæmpede for borgernes grundlæggende rettigheder. Det var noget af det, som jeg faktisk har anerkendt Enhedslisten for tidligere. Man blev altså til en vag, vag model af sig selv under den tidligere regering. Jeg håber, man finder tilbage, og det vil jeg hilse velkommen, hvis det sker.

Kl. 12:25

Fjerde næstformand (Karina Adsbøl):

Hr. Pelle Dragsted, værsgo.

Kl. 12:25

Pelle Dragsted (EL):

Jeg tror, at jeg kan stå helt ved de kampe, vi tog også med den foregående regering, omkring almindelige menneskers rettigheder og muligheder. Det var desværre ikke altid, vi havde Nye Borgerlige på vores side. Desværre var det i de færreste tilfælde.

Men jeg skal lige forstå det og vende tilbage til mit spørgsmål: I det konkrete lovforslag her er der jo tale om, at man har haft en afskrivningssats på 4 pct., som nu sænkes til 3 pct. Mener ordføreren, at det var mere fornuftigt med 4 pct.? Nu snakker vi ikke om, at skatterne sænkes eller hæves, men om, hvad det er, ordføreren sagligt har imod, at satsen sænkes.

Kl. 12:26

Fjerde næstformand (Karina Adsbøl):

Må jeg lige minde om, at taletiden skal overholdes. Ordføreren, værsgo.

Kl. 12:26

Lars Boje Mathiesen (NB):

På nuværende tidspunkt synes vi, at den skal være på 4 pct. og ikke sænkes til 3 pct., ja.

Generelt set ville man godt kunne opleve, at der vil være ændringer i skattesystemet, som vil gøre det mere forsimplet, men som for nogle vil betyde højere skat. Når vi i Nye Borgerlige går ind og er åbne omkring, at vi vil fjerne og fuldstændig reformere hele måden, man giver erhvervsstøtte på i dag – de 44 mia. kr., der bliver givet på det – så vil der være nogle virksomheder, som en til en vil opleve, at de vil få nogle forandrede vilkår. Hvis det er nogle af dem, der har været rigtig, rigtig gode venner med politikerne herinde, og som har fået rigtig, rigtig store tilskud til noget, så vil de opleve, at de tilskud vil blive taget væk. Samtidig vil vi selvfølgelig gerne sænke selskabsskatten, så det generelt set for samfundet bliver positivt; men der vil være nogle, der vil opleve, at det vil gå ud over deres samlede tilskud fra staten, fordi vi fjerner tilskuddene.

Kl. 12:27

Fjerde næstformand (Karina Adsbøl):

Taletiden skal overholdes. Men da der ikke er flere korte bemærkninger, siger vi tak til ordføreren, og så går vi videre i ordførerrækken til hr. Peter Kofod fra Dansk Folkeparti.

Kl. 12:27

(Ordfører)

Peter Kofod (DF):

Tak for det. Dansk Folkeparti indgik i januar 2022 aftalen »En ny reformpakke for dansk økonomi« sammen med S, SF, Radikale Venstre og Kristendemokraterne. I den forbindelse blev aftalepartierne enige om en nedsættelse af afskrivningssatsen for bygninger fra 2023, så afskrivningssatsen kommer til at svare til den forventede økonomiske levetid for bygninger og installationer på under 33 år.

Så indgik Dansk Folkeparti den 10. oktober 2020 aftalen »Ny ret til tidlig pension« sammen med S, SF og Enhedslisten. Aftalepartierne blev her enige om, at loftet over investorfradraget skal fastholdes som en del af finansieringen.

Af hensyn til efterlevelsen af de indgåede aftaler kan Dansk Folkeparti selvfølgelig støtte lovforslaget. Tak for ordet.

Kl. 12:28

Den fg. formand (Bjarne Laustsen):

Tak til ordføreren. Der er ikke nogen korte bemærkninger. Så er det skatteministeren, værsgo.

Kl. 12:28

Skatteministeren (Jeppe Bruus):

Tak for det. Og tak for den overvejende positive modtagelse af lovforslaget. Jeg vil gerne indlede med at kvittere for, at Folketingets partier bakker op om, at vi kan behandle dette lovforslag med kort varsel efter den nye regerings dannelse. Og så vil jeg gerne understrege, at den hurtige behandling hænger sammen med, at det har været nødvendigt at afvente regeringsdannelsen inden fremsættelsen af lovforslaget, og at der derfor er kort tid til, at ændringerne skal træde i kraft her til nytår.

Forslaget indeholder to initiativer, som stammer fra politiske aftaler indgået under den daværende regering. Initiativerne har tidligere været fremsat i Folketinget som en del af henholdsvis L 7 og L 9, der blev fremsat den 5. oktober i år. Begge lovforslag bortfaldt som konsekvens af folketingsvalget. Der er altså tale om genfremsættelse af kendte initiativer, og forslagene har allerede været i en normal høring.

Det ene forslag er, at afskrivningsberettigede bygninger og installationer, som købes den 1. januar 2023 eller senere, kan afskrives med 3 pct. om året. Bygninger m.v., som er købt før den dato, kan afskrives med 4 pct. om året. En afskrivningssats på 3 pct. svarer til, at bygninger og installationer er fuldt afskrevet efter ca. 33 år. Det vurderes at være i bedre overensstemmelse med bygningernes og institutionernes forventede økonomiske levetid.

Forslaget om nedsættelse af afskrivningssatsen til 3 pct. er en del af aftalen om en ny reformpakke for dansk økonomi, også kendt som »Danmark kan mere l«, der blev indgået mellem den daværende socialdemokratiske regering, Dansk Folkeparti, Socialistisk Folkeparti, Radikale Venstre og Kristendemokraterne den 21. januar 2022.

Det andet element i lovforslaget har baggrund i aftalen om ny ret til tidlig pension, populært kaldet Arnepensionen, som den daværende socialdemokratiske regering indgik sammen med Dansk Folkeparti, Socialistisk Folkeparti og Enhedslisten den 10. oktober 2020. Som en del af finansieringen af Arnepensionen blev det aftalt, at loftet over investorfradraget skal fastholdes. Det skulle ellers i henhold til gældende regler forhøjes fra og med 2023. Jeg har fremsendt høringsskema og høringssvar, som tidligere er modtaget, vedrørende ændringerne i lovforslaget.

På den baggrund vil jeg gerne slutte af med at opfordre til en velvillig behandling af lovforslaget, og jeg stiller mig selvfølgelig til rådighed for at svare på spørgsmål. Tak for ordet.

Kl. 12:31

Den fg. formand (Bjarne Laustsen):

Tak for det, hr. minister. Så er det hr. Hans Kristian Skibby fra Danmarksdemokraterne. Værsgo.

Kl. 12:31

Hans Kristian Skibby (DD):

Tak, hr. formand. Jeg noterede mig lidt tidligere i debatten, at Venstres skatteordfører, hr. Kim Valentin, præciserede, at der faktisk ville komme en oversigt over de steder, hvor den nye regering vælger at sætte skatterne op, både for erhvervsliv og for private. Der vil jeg bare gerne spørge skatteministeren, om skatteministeren vil give en orientering her i Folketinget om, hvad det er for nogle steder – om man har oplyst om det i regeringsgrundlaget.

Kl. 12:31

Den fg. formand (Bjarne Laustsen):

Så er det skatteministeren.

Kl. 12:31

Skatteministeren (Jeppe Bruus):

Jeg tænker, at alle formentlig har læst regeringsgrundlaget, og der kan man også se, at det er rigtigt, at her er der nogle skatter, der stiger, og tilsvarende er der andre steder på erhvervsområdet, hvor vi lemper skatten – lagerbeskatningen, som jo faktisk var en del af den aftale, Dansk Folkeparti også var med til at indgå i den forrige periode, og vi kommer til at kigge på skattesatsen i forhold til generationsbeskatning osv.

Så ud fra et samlet hele opererer den her regering med et skattestop, der gør, at når skatter og afgifter stiger på ét område, skal de falde tilsvarende på et andet område.

Kl. 12:32

Den fg. formand (Bjarne Laustsen):

Så er det hr. Hans Kristian Skibby, Danmarksdemokraterne. Værsgo.

Kl. 12:32

Hans Kristian Skibby (DD):

Tak. Jo, men hvis bare ministeren så vil love, at der kommer en skriftlig redegørelse om det, hvor vi får det samlede overblik, for det synes jeg måske godt at et nyt Folketing kunne have brug for at få. Og i forhold til det der med, at ministeren bare siger, at vi skal gå ind og læse regeringens udkast og regeringens aftale osv., vil jeg sige, at det har vi naturligvis læst igennem. Men det ændrer jo ikke på, at jeg faktisk synes, at når jeg spørger ministeren hernede i Folketingssalen, må skatteministeren vel også være interesseret i at oplyse over for Folketinget, hvad det er for nogle ting, der konkret ligger i det regeringsgrundlag om at sætte skatterne op i Danmark.

Kl. 12:33

Den fg. formand (Bjarne Laustsen):

Så er det ministeren.

Kl. 12:33

Skatteministeren (Jeppe Bruus):

Det vil jeg selvfølgelig meget gerne gøre, både om, hvor skatterne stiger, og tilsvarende hvor skatterne falder. Og det synes jeg måske manglede lidt i den debat, der var tidligere, for på erhvervsområdet har jeg helt konkret nævnt to eksempler. Nu har vi lavet et regeringsgrundlag, og vi står i starten af en helt ny regeringsperiode, og det er klart, at den her regering kommer til at arbejde på, hvornår vi kan gennemføre hvad. Men selvfølgelig stiller jeg mig til rådighed for at lave en oversigt til Folketinget på baggrund af de initiativer, der er i regeringsgrundlaget.

Kl. 12:33

Den fg. formand (Bjarne Laustsen):

Tak. Så er det fru Lotte Rod fra Radikale Venstre. Værsgo.

Kl. 12:33

Lotte Rod (RV):

Jeg vil gerne bede ministeren bekræfte, at den aftale, vi har lavet med hinanden, om, hvad pengene – nemlig de 355 mio. kr. – skal bruges til, er bedre kvalitet i uddannelse, og at den står ved magt.

Kl. 12:33

Den fg. formand (Bjarne Laustsen):

Skatteministeren.

Kl. 12:33

Skatteministeren (Jeppe Bruus):

Det er rigtigt, at vi lavede en fælles aftale tilbage i januar 2020, og det, vi foreslår her, er jo at gennemføre dele af den aftale. Det betyder ikke, at vi tilslutter os aftalen i dens helhed, som der jo ikke længere er flertal for blandt partierne. Det står heller ikke i regeringsgrundlaget. Derfor kommer vi jo til, og det vil vi jo gøre bredt set i Folketinget, også at finde løsninger på, hvordan vi så følger op på de initiativer, der var. Men det er klart, at det her er et eksempel på en del, hvor der er indgået både forlig og aftaler, som der for nogles vedkommende stadig væk er flertal for, mens der for andre mangler et flertal her i den nye folketingsperiode. Og der kommer vi til at have et samarbejde om, hvordan og i hvilket omfang vi gennemfører de aftaler, der ligger.

Kl. 12:34

Den fg. formand (Bjarne Laustsen):

Tak. Så er det fru Lotte Rod.

Kl. 12:34

Lotte Rod (RV):

Det forstår jeg godt at regeringen har nogle overvejelser om, men jeg har brug for at få fuldstændig klarhed over de 355 mio. kr., som vi har aftalt skal gå til bedre uddannelse. Står det ved magt? Ja eller nej? Derudover vil jeg jo også gerne vide, om regeringen har tænkt sig at forhandle det sammen med os, som indgik den aftale med den daværende regering. Kan vi være sikre på det?

Kl. 12:35

Den fg. formand (Bjarne Laustsen):

Ministeren.

Kl. 12:35

Skatteministeren (Jeppe Bruus):

Jamen som jeg sagde før, og det er et lidt rundt svar, så dækker det sådan set over det, jeg også mener, nemlig at der er en række aftaler her, som vi kommer til at skulle tage stilling til hvordan vi forholder os i dybden til. Det her er ikke et tilsagn om, at vi så tilslutter os hele den aftale, der ligger; men omvendt er det heller ikke, fordi jeg på den måde skubber det væk fra mig. Vi står jo i en ny situation, for vi har lige haft et folketingsvalg. Flertallene forandrer sig, og sådan er det sådan set, hver gang vi har haft valg, og derfor er vi jo som ny regering nødt til at forholde os til de aftaler, der lå, og de flertal, der var.

Kl. 12:35

Den fg. formand (Bjarne Laustsen):

Tak. Så er det hr. Pelle Dragsted fra Enhedslisten. Værsgo.

Kl. 12:35

Pelle Dragsted (EL):

Ja, det var ministerens om bemærkninger – jeg opfattede dem nærmest som sådan lidt stolte – til nogle af de skatteændringer, som den her regering gennemfører, altså at man opgiver den her lagerbeskatning, som jo var en skat, der skulle sikre, at de rigtig store ejendomsinvestorer, som man også lidt grimmere kunne kalde ejendomsspekulanter, kom til at betale skat af den fortjeneste, der er, når deres ejendomme stiger i værdi. For det var noget, man kunne undgå.

Er Socialdemokraterne tilfredse med, at det skattehul, om man så må sige, så vil bestå, altså at nogle af de allerstørste ejendomsinvestorer i det her land slipper for at betale skat, ligesom alle andre borgere skal, når de har en fortjeneste?

Det samme gælder arveskatten: Er Socialdemokraterne tilfredse med, at arvinger til virksomheder nu skal betale mindre i arveskat, end alle andre borgere i det her samfund skal? Så hvis man arver et gods af sine forældre, som er godsejere, skal man betale en lavere arveskat, end hvis man arver en kolonihave af sine arbejderforældre.

Kl. 12:36

Den fg. formand (Bjarne Laustsen):

Tak. Skatteministeren.

Kl. 12:36

Skatteministeren (Jeppe Bruus):

Nu tænker jeg, at det er op til tilhørerne at bedømme, om jeg lød stolt. Det gjorde jeg nu ikke i forhold til lagerbeskatning. Altså, jeg var jo som skatteminister i den daværende regering selv på trapperne med et lovforslag, hvor der netop var det initiativ. Jeg synes, det var et godt initiativ. Det er ikke en del af den her regerings politik, men det er ret åbenlyst noget af det, vi gerne ville have videreført som Socialdemokrater; det samme gælder generationsbeskatningen.

Så det er sådan set ikke, fordi jeg eller Socialdemokratiet har ændret politisk holdning, men det er klart, at vi nu er indgået i en ny regeringskonstellation, en flertalsregering, og vi står fuldt og helt på mål for det regeringsgrundlag, der er. Men det er klart, at det også er et udtryk for de balancer, som er fundet i den nye regering, der er dannet.

Kl. 12:37

Den fg. formand (Bjarne Laustsen):

Tak. Så er det hr. Pelle Dragsted, Enhedslisten.

Kl. 12:37

Pelle Dragsted (EL):

Det er jo netop de balancer, som jeg tror mange danskere har lidt svært ved at se fornuften i. Kan ministeren f.eks. bekræfte, at ændringen af de to skatter, som jeg har omtalt her, altså arveskatten og lagerbeskatningen, tilsammen vil koste 2 mia. kr., og at det beløb cirka svarer til, hvad regeringen forventer at indbringe på at bede alle danske lønmodtagere om at droppe en fridag sammen med familien, og at man altså derfor sagtens kunne finansiere det forsvar, som regeringen siger vi skal finansiere, uden at afskaffe en helligdag, hvis man bare samtidig lod være at give skattelettelser til nogle af de allermest velstående grupper i vores samfund?

Kl. 12:38

Den fg. formand (Bjarne Laustsen):

Tak. Så er det skatteministeren.

Kl. 12:38

Skatteministeren (Jeppe Bruus):

Nu er det jo et meget omfattende regeringsprogram, og man kan selvfølgelig godt pille et element ud her og så pille et andet element ud der og sige: Så er der et kryds. Det tror jeg man kan få mange interessante kryds ud af. Gør det det rigtigt? Har vi lagt op til, at vi finansierer noget her ved at gøre noget andet der? Det har vi jo nogle steder, men ikke alle steder. Derfor er jeg nødt til at udfordre den øvelse lidt, for det er jo ikke sådan, at vi har siddet og lavet de kryds på alle ledder og kanter.

Der er mange ting her, som er i spil. F.eks. er noget af det mest grundlæggende, vi står over for, jo en uddannelsesreform, som tilgodeser vores erhvervsuddannelser, og som vil tage livtag med den udfordring, vi har, nemlig at rigtig mange kommer igennem vores folkeskole uden at læse, regne eller skrive godt nok til at tage en uddannelse. Vi har 45.000 børn og unge i det her samfund, som ikke er med på vognen i forhold til uddannelse og arbejdsmarked. Kan man så lave nogle af de kryds nogle andre steder? Det kunne man jo også have valgt at gøre. Derfor kan det selvfølgelig være en sjov øvelse, og det anerkender jeg, men det er jo ikke det kryds, vi har lavet her.

Kl. 12:39

Den fg. formand (Bjarne Laustsen):

Tak. Så er det Sascha Faxe fra Alternativet. Værsgo.

Kl. 12:39

Sascha Faxe (ALT):

Tak for ordet. Jeg er nysgerrig på, i hvilket omfang den her hastelov kommer til at påvirke fremtidige aftaler i forhold til at bruge investorfradrag – f.eks. på den grønne omstilling eller i forhold til startups – i bredere forstand, end det bliver gjort i dag. Altså, vil det være en lov, som så lægger et låg på at lave andre aftaler senere?

Kl. 12:39

Den fg. formand (Bjarne Laustsen):

Tak. Så er det skatteministeren.

Kl. 12:39

Skatteministeren (Jeppe Bruus):

Nej, den boykotter ikke sådan parlamentarismen i gængs forstand – forstået på den måde, at Folketinget altid kan lave om på lovene, og at der kan laves politiske aftaler, der justerer de aftaler, der er indgået. I øvrigt anerkender jeg den bemærkning, som ordføreren havde i sit ordførerindlæg, om, at vi jo skal undgå at lave hastebehandlinger, men når det er nødvendigt her, er det jo, fordi vi har haft et folketingsvalg, der har lagt beslag på en stor del af efterårets folketingsarbejde. Vi har nogle ting, der skal træde i kraft den 1. januar 2023, og hvis det skal kunne lykkes, er vi nødt til at lave noget hastelovgivning. Det her forslag har jo heldigvis været igennem en normal høringsproces, så det er ikke sådan, at der ikke har været mulighed for at indregne eller tage højde for de kommentarer, der har været. Så det var det længere svar. Men det korte svar var nej.

Kl. 12:40

Den fg. formand (Bjarne Laustsen):

Så får Sascha Faxe fra Alternativet muligheden for at følge op. Værsgo.

Kl. 12:40

Sascha Faxe (ALT):

Tak. Jeg takker for ministerens intentioner på begge områder, både i forhold til hastelovgivning, og i forhold til at vi måske i fremtiden kan forhandle om investorfradraget. Jeg er nysgerrig på, om der ligger et overblik over, hvilke brancher og virksomhedstyper det i dag kommer til gode at bruge det her investorfradrag.

Kl. 12:40

Den fg. formand (Bjarne Laustsen):

Værsgo, ministeren.

Kl. 12:40

Skatteministeren (Jeppe Bruus):

Altså, det er jo ikke særlig anvendt i dag. Jeg kan ikke lige på fingerspidserne give dig et svar på det, men volumenmæssigt er det, vi taler om her, jo ikke voldsomt.

Kl. 12:41

Den fg. formand (Bjarne Laustsen):

Tak. Så er det Lars Boje Mathiesen fra Nye Borgerlige. Værsgo.

Kl. 12:41

Lars Boje Mathiesen (NB):

Jeg synes, at det med, at regeringen ikke mener, at vi skal krydse ting, er sjovt; regeringen har jo selv åbnet for Pandoras æske med aftalen om forsvaret og store bededag.

Jeg kunne godt tænke mig, om skatteministeren kunne løfte sløret lidt for tidsplanen omkring de skattelettelser. Ministeren nævnte selv, at nu fokuserer man kun på den ene ting, så jeg vil godt fokusere på skattelettelserne. Kunne ministeren løfte sløret for, hvornår i foråret vi kan forvente at de forskellige skattelettelser vil blive fremlagt i Folketingssalen, og om det vil være med ikrafttrædelse fra om sommeren eller først i 2024, eller hvornår man forventer det vil være?

Kl. 12:41

Den fg. formand (Bjarne Laustsen):

Tak. Så er det ministeren.

Kl. 12:41

Skatteministeren (Jeppe Bruus):

Den 13. marts, den 14. april og den 21. maj – nej, spøg til side. Altså, vi har jo lavet et regeringsgrundlag, og det er klart, at vi nu skal sætte handling bag ordene, og at vi skal have tilpasset de ting. Vi når næppe det hele i løbet af første halvår af det nye år. Det er klart, at det er en opgave, vi har foran os, også som nye ministre og ny regering, altså at lave en plan for, hvornår tingene kan falde i hak, og den plan har jeg endnu ikke lavet som skatteminister.

Kl. 12:42

Den fg. formand (Bjarne Laustsen):

Tak. Så er det Lars Boje Mathiesen. Værsgo.

Kl. 12:42

Lars Boje Mathiesen (NB):

Nå, men det er bare, fordi man jo havde meget travlt med at få gennemført skattestigningen, så den kunne træde i kraft med det samme. Og derfor tænker jeg, at der også vil være nogle danskere derude, der forventer at få at vide, hvornår de får de skattelettelser, som i hvert fald nogle af regeringspartierne har slået sig vældig stort op på og har sagt er årsagen til, at de er med i det her.

Så jeg tror, at der er stor interesse derude for, om det er noget, de kan forvente om 2 år eller 3 år, fordi det bare skal være i den her periode, eller om det rent faktisk er noget, der kommer til at ske i 2023 eller i 2024. Men jeg kan forstå, at det ikke er noget, man har vurderet endnu i regeringen, altså hvornår de her skattelettelser vil blive fremlagt, og hvornår de så vil træde i kraft. Er det korrekt?

Kl. 12:42

Den fg. formand (Bjarne Laustsen):

Værsgo, skatteministeren.

Kl. 12:43

Skatteministeren (Jeppe Bruus):

Hvis vi nu også skal være lidt saglige her, vedrører de her to hastelovforslag, vi nu er i gang med at behandle – det første har vi gjort, og nu er vi i gang med det her – jo noget, der har været fremsat, og grunden til, at det ikke er blevet gennemført, har jo været, at vi har haft et folketingsvalg og en efterfølgende periode med regeringsdannelse. Og hvis ikke vi når at gøre det nu, kan det ikke træde i kraft pr. 1. januar, og så får det nogle andre konsekvenser i forhold til nogle af de aftaler, som regeringen også står bag. Men derfor kan man selvfølgelig godt lidt polemisk vende rundt på den rækkefølge.

Der er en række ting på skatteområdet, og skattereformer kommer til at fylde meget i den nye regering. Derfor er jeg også glad for og stolt over at være skatteminister, og jeg glæder mig til at samarbejde med Folketinget om at gennemføre det. Og når vi har sådan en tidsplan, deler jeg den meget gerne med hr. Lars Boje Mathiesen.

Kl. 12:43

Den fg. formand (Bjarne Laustsen):

Tak for det. Så er det Christina Olumeko, Alternativet.

Kl. 12:43

Christina Olumeko (ALT):

Tak for ordet. Jeg har bare to spørgsmål til ministeren. Det ene er, om ministeren kan fortælle, hvad bevæggrunden er for at lægge de her to delelementer sammen i et samlet lovforslag. Det andet spørgsmål går på, om ministeren ved, om der er blevet foretaget en evaluering af investorfradragets effekter, herunder om investorfradraget øger investeringerne i erhvervslivet, og om investorfradraget medfører, at en større del af befolkningen investerer. Tak.

Kl. 12:44

Den fg. formand (Bjarne Laustsen):

Tak. Så får vi et svar fra skatteministeren.

Kl. 12:44

Skatteministeren (Jeppe Bruus):

Til det første vil jeg sige, at vi jo her har at gøre med hastelovgivning – jeg tror også, fru Lotte Rod var inde på det lidt tidligere i sin ordførertale – og at de her to forslag begge har den deadline, at de skal træde i kraft den 1. januar, og de vedrører jo finansieringen af to aftaler, som er indgået. Fru Lotte Rod havde så et ønske om, at de kunne deles i to. Hun stillede mig ikke et spørgsmål om det, men det er da selvfølgelig noget, vi må kigge på i udvalgsbehandlingen. Normalt vil jeg være tilhænger af at være fleksibel i forhold til Folketingets ønsker, men lad os lige prøve at se, hvad der kan gøres.

Så spurgte spørgeren til evalueringer og danskernes investeringslyst osv. Altså, investorfradraget har jo kun været anvendt i begrænset omfang og formentlig kun af personer med betydelige frie midler, som det også er fremgået af debatten, og derfor må det jo forventes, at disse også uden et særligt fradrag ønsker at placere pengene i startupvirksomheder. Derfor må effekten af at fastholde loftet forventes at være begrænset. Det var et lidt kringlet svar, men som I kan høre, stod jeg og læste op af det svar, som jeg har fået fra ministeriet, så det var så retvisende, jeg kunne gøre det.

Kl. 12:45

Den fg. formand (Bjarne Laustsen):

Tak. Så skal vi høre hr. Sigurd Agersnap fra SF. Værsgo.

Kl. 12:45

Sigurd Agersnap (SF):

Tak for det. SF mener jo, at det her er et godt forslag, og at begge elementer i det er gode. Det synes vi, fordi det har en retfærdig fordelingsmæssig effekt og grundlæggende skaber et mere lige samfund; men vi mener også, at det er en god måde at sikre finansiering til velfærdsforbedringer på. Og det har jo været en del af debatten, hvordan det skattestop, som regeringen har aftalt, fremover vil påvirke den her mulighed for at lave sådan et finansieringsforslag. Så vil jeg bare høre, om ministeren deler den holdning, som jeg hørte den fremført af Venstres ordfører, at et sådant forslag ikke vil kunne fremsættes fremover til finansiering af velfærdsforbedringer.

Kl. 12:46

Den fg. formand (Bjarne Laustsen):

Tak. Skatteministeren.

Kl. 12:46

Skatteministeren (Jeppe Bruus):

Vi kommer til at operere med et skattestop, der betyder, at hvis vi hæver skatter og afgifter et sted, skal vi sænke dem tilsvarende et andet sted. Så er der et par forbehold eller undtagelser i forhold til det; det ene er tobak og nikotin, og det andet er nogle af de ting, vi kommer til at gøre på det grønne område. Jeg var selv med til at foreslå og forhandle og vedtage en CO2-skat f.eks. Og i det omfang, man fører pengene fra en CO2-beskatning af f.eks. industrien tilbage til erhvervet, så er det også en af de undtagelser, der ligger. Og det var sådan set den model, vi opererede med, i forhold til det. Så man kan jo godt fremadrettet også hæve skatter på et område, hvis vi så sænker dem tilsvarende på et andet område. Det er det, der ligger i den beskrivelse af skattestoppet, der er.

Kl. 12:47

Den fg. formand (Bjarne Laustsen):

Tak. Så er det hr. Sigurd Agersnap.

Kl. 12:47

Sigurd Agersnap (SF):

Tak. Så er det vel også rigtigt forstået, at man ikke kan bruge det som finansieringsmodel for udvidelser af velfærden, sådan som tilfældet har været her.

Kl. 12:47

Den fg. formand (Bjarne Laustsen):

Værsgo.

Kl. 12:47

Skatteministeren (Jeppe Bruus):

Nej, det mener jeg sådan set ikke er helt rigtigt forstået, for du kan jo godt hæve skatterne på et område og lave en krydsfinansiering hen til noget velfærd, hvis du så samtidig sænker skatter og afgifter på et andet område. Så det mener jeg sådan set ikke er helt korrekt.

Kl. 12:47

Den fg. formand (Bjarne Laustsen):

Tak.

Da der ikke er flere, som har bedt om ordet, er forhandlingen afsluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 5:

Forslag til lov om ændring af lov om arbejdsmarkedsuddannelser m.v. og forskellige andre love. (Udskydelse af solnedgangsklausuler og ophævelse af kadence for samlede udbudsrunder).

Af børne- og undervisningsministeren (Mattias Tesfaye).

(Fremsættelse 19.12.2022).

Kl. 12:48

Forhandling

Den fg. formand (Bjarne Laustsen):

Forhandlingen er åbnet. Den første ordfører er hr. Jens Joel, Socialdemokratiet. Værsgo.

Kl. 12:48

(Ordfører)

Jens Joel (S):

Tak for det, formand. Ja, det er rigtigt, at det her lovforslag handler om at forlænge VEU-trepartsaftalen, altså voksen- og efteruddannelsesindsatsen. Der er ingen tvivl om, at voksen- og efteruddannelsen er vigtig. Det er et ekstremt vigtigt område for Socialdemokratiet, for regeringen og for det danske samfund, og det gælder jo i virkeligheden, både når det handler om at sikre, at medarbejderne på arbejdsmarkedet har de rigtige kompetencer på sundhedsområdet, i forhold til den grønne omstilling, men også når det handler om at sikre helt basale færdigheder, så man kan tage en uddannelse, men også læse godnathistorier for sine unger. Derfor synes jeg, at voksen- og efteruddannelsessystemet leverer både en menneskelig værdighed, nye muligheder og muligheder for sporskifte og er med til at trimme vores arbejdsmarked.

Det er selvfølgelig ekstremt vigtigt, at vi har et velfungerende voksen- og efteruddannelsessystem, og vi skal have en drøftelse af, hvordan det skal se ud i fremtiden. Det nåede man ikke før valget, og derfor er det selvfølgelig væsentligt, at man med det system, vi har i dag, som bygger på en trepartsaftale tilbage fra 2017, som er blevet forlænget en enkelt gang, og som vi nu ønsker at forlænge med 1 år mere, også efter nytår skal kunne udbyde de kurser, som man har kunnet i år, og som er vigtige for medarbejderne i undervisningssektoren. Men det er jo også væsentligt ikke mindst for de medarbejdere på virksomheder rundtomkring, som har brug for at blive opkvalificeret, eller for dem, der har brug for at kunne tage skridtet fra det ene til det andet eller få den ordblindeundervisning, som er ekstremt vigtig.

Så vi støtter, at man forlænger aftalen med 1 år, og så ser vi selvfølgelig frem til drøftelserne om et eventuelt nyt voksen- og efteruddannelsessystem, når vi kommer på den anden side.

Kl. 12:50

Den fg. formand (Bjarne Laustsen):

Tak til ordføreren hr. Jens Joel fra Socialdemokratiet. Der er ikke nogen korte bemærkninger. Så er det fru Anni Matthiesen fra Venstre. Værsgo.

Kl. 12:50

(Ordfører)

Anni Matthiesen (V):

Tak for det, formand. Vi behandler her et lovforslag, som har til formål endnu en gang at forlænge de initiativer, som er omfattet af solnedgangsklausuler i voksen- og efteruddannelsestrepartsaftalen, som jo egentlig er helt tilbage fra 2017. For Venstre er det rigtig afgørende, at vi går ind i det nye år med vished om, at både arbejdsgivere og arbejdstagere også fremover har adgang til et solidt udvalg af voksen-, efter- og videreuddannelser, og derfor bakker vi selvfølgelig op om det her lovforslag.

For Venstre har det egentlig altid været vigtigt at sikre, at kursister og virksomheder har incitament til at opkvalificere. Og man kan sige, at i de her år, hvor der jo også skal ske en masse med den grønne omstilling, er det også afgørende, at man hurtigt og let kan blive omskolet og dermed på den måde også være med til at tage jobs inden for den grønne sektor.

En ting er i hvert fald helt sikkert, og det er, at behovet for at tage efteruddannelse og for den sags skyld også at videreuddanne sig nok er noget af det, som vi alle sammen skal være indstillet på fortsætter hele livet. I Venstre mener vi, at det kan gøre en forskel, når vi også sikrer, at folk ikke efterlades på perronen med forældede kvalifikationer, men at man hele tiden har mulighed for at lære nyt, koble ting oven på det, man allerede har lært, og på den måde altid være attraktiv på arbejdsmarkedet. Derfor stemmer vi selvfølgelig for det her lovforslag.

Kl. 12:52

Den fg. formand (Bjarne Laustsen):

Tak for det til fru Anni Matthiesen. Der er ikke nogen korte bemærkninger. Vi går videre til næste ordfører i rækken. Det er hr. Rasmus Lund-Nielsen fra Moderaterne. Værsgo.

Kl. 12:52

(Ordfører)

Rasmus Lund-Nielsen (M):

Det her lovforslag udmønter den trepartsaftale om en 1-årig forlængelse af trepartsaftalen om styrket efter- og videreuddannelse, som den daværende S-regering indgik med arbejdsmarkedets parter i september måned. Der er altså tale om en forlængelse af en eksisterende trepartsaftale, og med det her lovforslag sikrer vi, at borgere og virksomheder har samme muligheder for videre- og efteruddannelse efter nytår, som de har i dag. Det er vigtigt, at vi har et velfungerende efteruddannelsessystem i en tid, hvor vi bl.a. som følge af nye teknologier og den grønne omstilling, som det også blev nævnt, har brug for en løbende opkvalificering. Derfor støtter vi lovforslaget.

Kl. 12:53

Den fg. formand (Bjarne Laustsen):

Der en ingen kort bemærkning. Så siger vi tak til hr. Rasmus Lund-Nielsen. Det er fru Astrid Carøe fra SF. Værsgo.

Kl. 12:53

(Ordfører)

Astrid Carøe (SF):

Tak for det. Jeg vil gerne starte med at sige tillykke til den nye minister på området. Jeg ved, at ministeren er meget optaget af det her område, og i SF glæder vi os til samarbejdet.

Med det her lovforslag lægges der op til igen at forlænge trepartsaftalen om voksen- og efteruddannelse med 1 år, og det vil sige til og med 2023. Lovforslaget er, som tidligere ordførere også har nævnt, et resultat af forlængelsesaftalen mellem den tidligere socialdemokratiske regering og arbejdsmarkedets parter fra den 30. september. I SF støtter vi naturligvis aftalen og lovforslaget samt hastebehandlingen, for lønmodtagere skal naturligvis ikke risikerer at stå med håret i postkassen til januar, fordi der ikke er hjemmel i VEU-godtgørelsen, eller at kurser og ordninger ikke kan videreføres.

Det er vigtigt, at vi skaber gode rammer for voksen- og efteruddannelse. Mennesker i risiko for nedslidning skal have mulighed for at skifte spor undervejs, så flere kan have et godt arbejdsliv i længere tid. Det har både betydning for livskvaliteten for den enkelte, men jo også for arbejdsudbuddet. Livslang læring spiller i øvrigt også en helt afgørende rolle i matchet mellem efterspørgslen og udbuddet af kompetencer på det danske arbejdsmarked og ikke mindst i arbejdet med den grønne omstilling.

Jeg tror også lige, jeg vil nævne, at vi i SF også ligeledes gerne vil investere i erhvervsuddannelserne og sikre, at flere unge får lyst til at tage en erhvervsuddannelse. Men det løser vi jo ikke med et snuptag, og derfor skal vi samtidig sikre, at der er gode vilkår for voksen- og efteruddannelse, for ellers kommer vi ikke i mål med at sikre det kompetencebehov, der er. Fokuset på uddannelse og også uddannelse gennem hele livet er afgørende for både den enkelte lønmodtager og for samfundet som helhed.

Jeg har noteret, at der i forlængelsesaftalen af 30. september fremgår, at der skal forhandles en ny trepart på området medio 2023. Jeg håber, at regeringen vil skabe de mest ambitiøse rammer for de forhandlinger, så vi kan få skabt varige og endnu bedre rammer for uddannelse gennem hele livet. Det er der virkelig brug for. Tak for det. Som sagt støtter SF forslaget.

Kl. 12:55

Den fg. formand (Bjarne Laustsen):

Tak til fru Astrid Carøe for den tale. Der er ikke nogen korte bemærkninger, så vi kan gå videre til Karina Adsbøl fra Danmarksdemokraterne.

Kl. 12:55

(Ordfører)

Karina Adsbøl (DD):

Tak for det, formand. Også herfra skal der lyde et stort tillykke til ministeren. Jeg ser meget frem til samarbejdet.

Vores erhvervsliv har hårdt brug for kvalificeret arbejdskraft. I den forbindelse er der brug for, at vi styrker fleksibiliteten og kvaliteten i vores uddannelsessystem, så man har mulighed for at uddanne sig igennem hele livet, og så virksomhederne har adgang til arbejdskraft, som også har de rette kompetencer. Nu har regeringen bl.a. bedt os om at hastebehandle et lovforslag, der netop har til formål at sikre en omstillingsparat arbejdsstyrke, der kan imødekomme erhvervslivets behov. Jeg noterer mig, at regeringen fremover vil – og jeg citerer fra regeringsgrundlaget:

»Give hastebehandlede lovforslag en solnedgangsklausul på seks måneder, hvis det tjener saglige formål, sådan at hastebehandle lovforslag genbehandles under normale vilkår senest seks måneder efter hastebehandlingens vedtagelse, hvis loven fortsat skal gælde.«

Det mener jeg også er det ansvarlige at gøre. Desværre har vi jo tidligere set, at hastelovgivning også kan medføre lovsjusk, og vi har også set reelle konsekvenser, herunder minkskandalen. Men det her forslag er jo ganske harmløst, og det er også en opfølgning på en aftale, der tidligere har været, og den her understøtter jo rammerne og støttemulighederne for at opfylde arbejdsmarkedets behov. Lovforslaget har så som baggrund at udskyde de i lovgivningen fastsatte solnedgangsklausuler med endnu 1 år, således at de midlertidige ordninger fastsat i lovgivningen forlænges indtil udgangen af 2023.

Da det er en aftale, der er indgået med arbejdsmarkedets parter, men som samtidig også gavner borgernes mulighed for at uddanne sig igennem hele livet og på den måde sikrer en kilde til kompetent arbejdskraft for erhvervslivet, kan Danmarksdemokraterne støtte lovforslaget. Tak for ordet.

Kl. 12:57

Den fg. formand (Bjarne Laustsen):

Tak til fru Karina Adsbøl, og der er ikke nogen korte bemærkninger. Og så kan vi tage fat på Helena Artmann Andresen fra Liberal Alliance.

Kl. 12:58

(Ordfører)

Helena Artmann Andresen (LA):

Det her er en dag, jeg har set frem til. Som helt ny folkevalgt er det her min første ordførertale, og selv om det, i citationstegn, bare er en videreførelse af allerede gældende regler, er det et meget vigtigt emne, vi behandler i dag. For som ordblind ved jeg om nogen, hvor vigtigt det er, at man får den rette hjælp til at kunne læse og til at kunne skrive. Det er desværre ikke alle, der i folkeskolen har fået det, som jeg har fået. For desværre har næsten 600.000 voksne danskere ikke de tilstrækkelige læse- og skrivefærdigheder. Det ved vi fra OECD's seneste PIAAC-undersøgelse. Bl.a. derfor er det så vigtigt, at vi sikrer en ordentlig efteruddannelse, så vi kan få løftet den her gruppe mennesker og få givet dem nogle kompetencer, som gør dem attraktive for arbejdsgiverne. I et mere og mere specialiseret arbejdsmarked bliver man simpelt hen hægtet af, hvis man ikke har de helt basale færdigheder som at kunne læse og skrive.

Derfor er vores voksen- og efteruddannelsessystem så vigtigt, og derfor indgik den tidligere VLAK-regering også en trepartsaftale med arbejdsmarkedets parter, som skulle styrke kvaliteten og tilskynde både virksomheder og medarbejderne til opkvalificering. Nu har man så aftalt at forlænge den trepartsaftale fra 2017, og det vil vi i Liberal Alliance naturligvis støtte op omkring. Og derfor kommer vi også til at stemme ja til lovforslaget.

Kl. 12:59

Den fg. formand (Bjarne Laustsen):

Tak til fru Helena Artmann Andresen fra Liberal Alliance for den jomfrutale. Så er det fru Helle Bonnesen. Værsgo.

Kl. 13:00

(Ordfører)

Helle Bonnesen (KF):

Tak for det. Det Konservative Folkeparti kan godt bakke op om L 5, den 1-årige forlængelse af styrket og mere fleksibel voksen-, efter- og videreuddannelse. I den oprindelige aftale, vi lavede i 2017, var der 81 initiativer, hvoraf nogle var permanente og andre var midlertidige i perioden frem til 2021. I 2021 blev der så lavet den 1-årige forlængelse, der skulle løbe til 2022, hvor en række indsatser blev forlænget med 1 år. Nu har vi så loven med en solnedgangsklausul, og det er den lov, der udløber, og som nu søges forlænget med endnu 1 år. Og det bakker vi op om.

I lovforslaget og i aftalen ligger der også det, at de samlede udbudsrunder på arbejdsmarkedsuddannelsesområdet ikke længere skal afholdes med højst 4 års mellemrum; det krav blev ophævet. Her er det meget vigtigt for os at pointere, at det er afgørende, at de private udbydere ikke kommer til at blive stillet ringere end de offentlige udbydere, men at vi får lige konkurrencevilkår. Det bør være et fokusområde for udbudsmodellen, når den skal drøftes i 2023.

Det er også vigtigt for os at sige, at det har været svært at nå at forberede os ordentligt på det her lovforslag. Fremsættelsen var i går, og der har været mindre end 24 timer til at få det læst og forberedt sig. For 24 timer siden stod vi kun med notitsen og fremsættelsestalen, og det er ikke en god måde at arbejde parlamentarisk på. Der er grundlag for øget risiko for lovsjusk og afkobling af den demokratiske proces, hvor høringssvarene i hvert fald også her kan give rigtig gode input politisk.

Så vi stemmer for lovforslaget i dag, men vi ønsker samtidig at markere, at det hører til de absolutte undtagelser, at lovforslag hastebehandles med så korte tidsfrister.

Kl. 13:01

Tredje næstformand (Karsten Hønge):

Tak til fru Helle Bonnesen fra De Konservative. Der er ingen korte bemærkninger. Den næste ordfører er fru Victoria Velasquez, Enhedslisten.

Kl. 13:02

(Ordfører)

Victoria Velasquez (EL):

Tak. Uddannelse er med til at styrke den enkelte. Det at kunne få lov til at fordybe sig og få styrket sine kvalifikationer gør også, at ens faglige stolthed vokser. Det er også med til at gøre, at kvaliteten på arbejdspladsen bliver løftet, og at man bliver endnu bedre til at lave det, som man gør, og flere kollegaer beskriver også den her tid, hvor man lige kommer væk fra arbejdspladsen og tillærer sig nogle nye evner, som det her rum, hvor man også får nye idéer og ser på arbejdspladsen på en ny måde og kommer tilbage med noget, som man kan bidrage ekstra med. Og som samfund gør det også, at vi får langt mere kvalificerede folk til at udføre de forskellige opgaver, men at man også i forhold til mange af de ting, som ligger uden for arbejdslivet, har nogle gode ting med i bagagen, der gør, at man kan spille konstruktivt ind, og det skal vi selvfølgelig styrke.

Derfor vil jeg gerne bruge muligheden i dag til at komme med en lille appel i forhold til opkvalificering og efter- og videreuddannelse. For desværre kan vi se, at tendensen er, at det er faldende, altså at virksomhederne simpelt hen i mindre omfang efter- og videreuddanner deres medarbejdere, og en af de forklaringer, der bliver brugt til det, er, at man simpelt hen ikke organiserer tiden på arbejdspladsen godt nok til, at man kommer af sted til at kunne få sin uddannelse.

Så herfra er der en appel til, at man, ligesom man tænker ferie ind som noget, man planlægger og ser frem til, simpelt hen tænker uddannelse ind på samme måde, så det er noget, der bare kører som en integreret del af årshjulet på arbejdspladsen. Det er jeg kun overbevist om gør arbejdspladsen endnu bedre og medarbejdere endnu gladere. Ja, det var bare det, jeg ville sige, og vi støtter forslaget.

Kl. 13:03

Tredje næstformand (Karsten Hønge):

Tak til fru Victoria Velasquez. Den næste ordfører er fru Lotte Rod fra Radikale Venstre.

Kl. 13:03

(Ordfører)

Lotte Rod (RV):

Tak for det. Jeg er enig i det, som ordførere før mig har sagt om, hvad det handler om, og også betydningen af det her område, og derfor kan vi i Radikale Venstre også bakke op om forslaget her. Og jeg tænkte egentlig derfor, at jeg nu, hvor jeg har lidt taletid, bare lige ville sige ordentligt tillykke til den nye minister. Jeg blev simpelt hen så glad, da jeg så, at det skulle være ham, fordi jeg jo tænker, at ministeren, når vi nu i så mange år har diskuteret, at vi gerne vil have flere unge til at tage en erhvervsuddannelse, så bliver en stjerne i forhold til at inspirere børn og unge til at værdsætte håndværk og have en begejstring for det. Og jeg glæder mig enormt meget til det samarbejde og også til at samarbejde om, hvordan man får en barndom med mere leg og en skole, hvor man får mulighed for at blive opslugt af noget uden for sig selv, og til at styrke vores fritidspædagogik.

Så vi støtter det her forslag, og vi glæder os til det næste, vi skal lave sammen.

Kl. 13:04

Tredje næstformand (Karsten Hønge):

Tak til fru Lotte Rod. Den næste ordfører er hr. Mikkel Bjørn, Nye Borgerlige.

Kl. 13:05

(Ordfører)

Mikkel Bjørn (NB):

Tak for det. Jeg kan sådan set istemme mange af de ting, der er sagt omkring vigtigheden af voksen- og efteruddannelse, men noterer mig også samtidig, at det her lovforslag er i forlængelse af en trepartsaftale, der er indgået, før Nye Borgerlige kom i Folketinget.

Jeg kan jo læse mig frem til af det sammenfattende skema om de økonomiske konsekvenser i forslaget her, at det kun er 78,6 mio. kr. af de 342,6 mio. kr., der er lovbundne bevillinger i 2023. Og vi er i Nye Borgerlige skeptiske over for – hvad skal man sige – at forpligte skatteyderne til at betale over 200 mio. kr. ekstra til en lovgivning, som vi ikke har haft muligheden for at læse ordentligt til bunds, på baggrund af at det jo er hastebehandling af lovgivning, vi har med at gøre.

Så derfor er vi skeptiske og ønsker at læse mere ned i substansen, før vi tager stilling til, om vi støtter eller ikke støtter det her forslag.

Kl. 13:06

Tredje næstformand (Karsten Hønge):

Tak til hr. Mikkel Bjørn. Der er ingen korte bemærkninger. Den næste ordfører er hr. Alex Ahrendtsen, Dansk Folkeparti.

Kl. 13:06

(Ordfører)

Alex Ahrendtsen (DF):

Tak, formand. Dansk Folkeparti kan selvfølgelig tilslutte sig lovforslaget og ændringen og støtter det fuldt ud. Men jeg kan ikke lade være med lige kort at nævne, at hasteproceduren jo har været hasarderet, og at det selvfølgelig ikke er tilfredsstillende, at det skal ske så hurtigt.

Men der har været en god grund til det, og det er den sene regeringsdannelse, og derfor har vi så også accepteret, at vi behandler det så hurtigt hernede i salen. For vi skal jo have det her på plads, så det ikke går ud over efteruddannelser og arbejdsmarkedsuddannelser, som er afgørende for, at virksomhederne kan have en kvalificeret arbejdskraft. Har virksomhederne en kvalificeret arbejdskraft, kan de også konkurrere, og kan de konkurrere, kan de tjene penge hjem til Danmark, og dermed kan vore medarbejdere også svare skat, så vi stadig væk har et velfungerende velfærdssamfund.

Så de her arbejdsmarkedsuddannelser er afgørende for Danmarks fremtid, og så er de også afgørende på en anden måde. Vi kan jo på mange måder beholde en arbejdskraft ved virksomhederne frem for at importere fra den tredje verden, som hele Folketinget minus Dansk Folkeparti har besluttet. Så vi glæder os voldsomt til de kommende forhandlinger om arbejdsmarkedsuddannelserne og efteruddannelserne. Det er virkelig et vigtigt område for Dansk Folkeparti.

Vi ved, at der er rigtig mange mennesker ude på fabrikkerne og i virksomhederne, som er ufaglærte, men som stort set har, hvad der svarer til at være faglært. Mange af dem har dog svært ved at få det konverteret til en uddannelse af den ene eller den anden årsag. Det skal vi håndtere, og vi skal også have håndteret, at arbejdsmarkedsuddannelserne har svært ved at få tingene til at løbe rundt. Der er økonomiske problemer, og det skyldes jo – og det er måske en succeshistorie – at der er rigtig mange af virksomhederne, der i dag har mangel på arbejdskraft, og det vil sige, at der ikke er så mange, der vælger at efteruddanne sig. Det går så ud over arbejdsmarkedsuddannelserne, og det skal vi også have løftet. Det tager vi så ikke stilling til her i dag – det er en mere teknisk ting – men vi støtter det trods hasteproceduren. Det er nødvendigt, at vi udskyder det 1 år, inden vi klapper det her af, og jeg ser frem til samarbejdet med den nye minister. Tak for det.

Kl. 13:09

Tredje næstformand (Karsten Hønge):

Tak til hr. Alex Ahrendtsen. Der er ingen korte bemærkninger. Så giver jeg ordet til børne- og undervisningsministeren.

Kl. 13:09

Børne- og undervisningsministeren (Mattias Tesfaye):

Tak til formanden for ordet. Og tak til alle ordførere for velkomsten og kommentarerne og for opbakningen til lovforslaget. Og en særlig velkomst til vores nye kolleger fra Moderaterne, Liberal Alliance, Konservative og Nye Borgerlige. Jeg håber, vi får et rigtig, rigtig godt samarbejde, og jeg ved, at de fleste folketingsgrupper har konstitueret sig, og jeg håber, at vi inden for et par dage har de sidste på plads, så vi har det hold, der skal arbejde med børne- og undervisningspolitik i den kommende periode.

Jeg vil også godt starte med at beklage, at det allerførste lovforslag, jeg fremsætter, er et hastelovforslag. Jeg synes selv, at der er for meget stress på herinde i Folketinget, at vi har for travlt, og at der er for meget sjusk, og så piner det mig jo, at det allerførste lovforslag, jeg selv fremsætter, har så kort aftræk og er et hastelovforslag. Men jeg er også glad for at høre, at der er bred enighed om, at vi har behov for at lave en teknisk fremskrivning af den her trepartsaftale, fordi konsekvenserne både for en række ansatte, men også for en række virksomheder ellers ville være for store, og det skyldes jo, at vi har fået en lidt sen regeringsdannelse i år.

Lovforslaget skulle egentlig have været fremsat i november, og det er en udmøntning af en trepartsaftale, som den daværende regering indgik med arbejdsmarkedets parter i september. I 2017 indgik den forrige regering, VLAK-regeringen, og arbejdsmarkedets parter en arbejdsmarkedsaftale om et styrket og fleksibelt voksen- og efteruddannelsessystem med 81 forskellige initiativer. I lovgivningen, der implementerede aftalen fra 2017, er der indbygget en solnedgangsklausul, så de lovbundne initiativer automatisk udgår ved udgangen af aftaleperioden, og det betyder, at retstilstanden bliver ført tilbage til før veu-trepartsaftalen fra 2017, medmindre andet bliver besluttet.

I september måned i år blev der så indgået en aftale mellem den daværende minister og arbejdsmarkedets parter, hvor det blev besluttet at forlænge solnedgangsklausulerne med yderligere 1 år, og lovforslaget her udmønter så den beslutning. Vi sikrer med lovforslaget, at forsørgelsesgrundlaget ikke forringes for deltagerne i efteruddannelsen. Kursister og virksomheder kan efter 1. januar fortsat modtage forhøjet veu-godtgørelse og svu til forberedende voksenundervisning og ordblindeundervisning på 100 pct. af dagpengesatsen. Herudover sikrer vi bl.a. også, at de eksisterende tilbud om forberedende voksenundervisning på it-området og på engelskområdet fortsat kan udbydes efter nytår.

Lovforslaget bliver ikke sendt i ekstern høring, fordi det bliver hastebehandlet. Den sektor, der arbejder med området, og arbejdsmarkedets parter er orienteret om det og også indstillet på det, skal jeg huske at sige her. Men Folketinget behandlede i november 2021 et tilsvarende lovforslag, hvor trepartsaftalen også blev forlænget med 1 år, altså til og med 2022, og ved den lovbehandling var lovforslaget i ekstern høring. Det eneste nye i det lovforslag, som vi behandler nu, er, at bestemmelsen om, at udbudsrunder skal afholdes hvert fjerde år, bortfalder. På den måde undgår vi at skulle afholde en ny stor udbudsrunde i 2023, samtidig med at indholdet i aftalen skal genbesøges. Regeringen og arbejdsmarkedets parter har aftalt at mødes i 2023 og drøfte en ny model for udbudsrunder på amu-området.

Jeg er glad for, at vi kan videreføre den her trepartsaftale, indtil der kan forhandles en ny aftale på plads, og jeg ser frem til eventuelle spørgsmål under udvalgsbehandlingen eller her i salen. Tak for ordet.

Kl. 13:13

Tredje næstformand (Karsten Hønge):

Tak til børne- og undervisningsministeren.

Da der ikke flere, der har bedt om ordet, er forhandlingen sluttet.

Jeg foreslår, at lovforslaget henvises til Udvalget vedrørende forslag til lov om ændring af lov om arbejdsmarkedsuddannelser m.v. og forskellige andre love. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 1. behandling af lovforslag nr. L 6:

Forslag til lov om ændring af lov om Nordsøenheden og Nordsøfonden. (Deltagelse i CO2-lagringsaktiviteter).

Af erhvervsministeren (Morten Bødskov).

(Fremsættelse 19.12.2022).

Kl. 13:13

Forhandling

Tredje næstformand (Karsten Hønge):

Forhandlingen er åbnet. Den første ordfører er hr. Malte Larsen, Socialdemokratiet.

Kl. 13:13

(Ordfører)

Malte Larsen (S):

Mange tak. Danmark skal deltage i CO2-lagringsaktiviteter i Nordsøen. Vi vil gerne i gang hurtigst muligt. Danskerne skal selvfølgelig have glæde af de gevinster, der opstår som følge af danske CO2-lagringsaktiviteter. Det er vigtigt for indfrielsen af de danske klimamålsætninger, at vi allerede efter nytår kan give tilladelse til lagring af CO2 i Danmark og komme i gang med de udbud, der også bliver nødvendige. Manglende rammer kan blive en begrænsning af de danske ambitioner om CO2-fangst.

Lovforslaget her udmønter den brede aftale om »Rammevilkår for CO2-lagring i Danmark – Opfølgning på Danmarks CCS-strategi«. Med lovforslaget sikres rammer for Nordsøenheden og Nordsøfonden, så der bliver mulighed for at deltage i fremtidige CO2-lagringslicenser og de aktiviteter, der følger med. Nordsøfondens opgave udvides til også at omfatte statens deltagelse i CO2-lagring. Der kan også erhverves ejerandele i andre virksomheder inden for området, både i Danmark og andre steder.

Med ændringerne kan Danmark blive stærkt engageret i den fremtidige lagring af CO2 og det udbytte, der kan skabes i den danske undergrund. Socialdemokratiet støtter lovforslaget.

Kl. 13:14

Tredje næstformand (Karsten Hønge):

Der er ingen korte bemærkninger, så tak til hr. Malte Larsen. Næste ordfører er hr. Torsten Schack Pedersen, Venstre. Værsgo.

Kl. 13:15

(Ordfører)

Torsten Schack Pedersen (V):

Venstre er med i aftalen fra den 21. juni i år, hvor et bredt flertal af partierne i Folketinget fastlagde en lang række centrale rammevilkår for CO2-lagring i Danmark for at understøtte udviklingen af CO2-fangst, -transport og -lagring i Danmark. Vi var med, fordi fangst og lagring af CO2 skal være en vigtig brik i indfrielsen af Danmarks klimapolitiske mål, og man kan ikke komme uden om, at CCS har potentiale til at bidrage væsentligt til at opnå målet om en reduktion af udledningerne af drivhusgas. Årsagen er jo, at CCS-teknologien kan fjerne CO2 fra atmosfæren og dermed bidrage til at opnå negative udledninger.

Vi har i Danmark et kæmpe potentiale for fangst og lagring af CO2, da vores undergrund er særlig brugbar til formålet, og dermed kan og skal CCS være med til at reducere både Danmarks, men også vores nabolandes CO2-udledninger markant, og det kræver selvfølgelig, at vi får sat gang i den teknologiske udvikling i tide. Det er også elementer, man kan genfinde i den 2030-plan, som vi fremlagde fra Venstres side tidligere på året, hvor vi også lagde op til at igangsætte massive initiativer for at udbygge indfangning, lagring og brug af CO2, altså CCS.

Så vi bakker op om, at det er væsentligt for de danske klimamålsætninger og selvfølgelig også den politiske aftale og tidsfristen for udvikling af CO2-lagring, at der hurtigst muligt kan gives tilladelser til lagring af CO2 i Danmark, og deraf også den lidt hurtige ekspedition af det her lovforslag. Men det bygger jo som sagt på en bred politisk aftale fra juni måned, og lovforslaget har også været i normal høring med to beskedne input fra aktørerne til følge. Så vi er sådan set trygge ved, at vi fraviger de normale procedurer her, og vi er som sagt en del af den oprindelige aftale, og derfor støtter vi lovforslaget.

Kl. 13:17

Tredje næstformand (Karsten Hønge):

Der er ingen korte bemærkninger, så tak til hr. Torsten Schack Pedersen. Næste ordfører er fru Charlotte Bagge Hansen, Moderaterne. 

Kl. 13:17

(Ordfører)

Charlotte Bagge Hansen (M):

Tak for ordet, formand. Stort tillykke til ministeren. Jeg vil indledningsvis sige, at jeg er utrolig stolt af at stå her på talerstolen første gang som Moderaternes erhvervsordfører. Det er mig meget magtpåliggende at gøre en kæmpe og naturligvis også konstruktiv indsats på det her område, og jeg er meget beæret over at blive Moderaternes repræsentant for det her område.

I mange år har vi pumpet olie op af Nordsøen, og nu har vi teknologien til at opfange CO2 i atmosfæren og deponere den i den selv samme undergrund. Det synes jeg er intet mindre end fantastisk. Carbon capture er en afgørende teknologi i kampen for et grønnere klima og for indfrielsen af Danmarks klimapolitiske målsætninger. Det giver os mulighed for at sætte et reelt klimapolitisk aftryk og sætte nye ambitiøse mål for klimaet. Vi tager et medansvar for en grønnere og stærkere klode. Det er ikke blot solidarisk, det er sund fornuft. For teknologien vil nemlig bidrage til dansk erhvervsliv og skabe nye muligheder og flere danske arbejdspladser. Vi skal anvende, udvikle og udnytte teknologien, der gør det muligt for os at nedbringe vores klimaaftryk og samtidig sikre danske arbejdspladser og grøn vækst. De fremsatte ændringer vil bidrage til statens deltagelse i CO2-lagringsaktiviteter og sikre et udbytte fra den danske undergrund.

På baggrund heraf støtter Moderaterne forslaget til ændring af lovforslaget. Tak for ordet.

Kl. 13:19

Tredje næstformand (Karsten Hønge):

Der er ingen korte bemærkninger, så tak til fru Charlotte Bagge Hansen. Den næste ordfører er Lisbeth Bech-Nielsen, SF.

Kl. 13:19

(Ordfører)

Lisbeth Bech-Nielsen (SF):

I min barndom er jeg bogstavelig talt vokset op med lugten af olie. Min far var i 25 år borebisse ude på Nordsøen, og han havde sine Mærskoveralls på også i fritiden, og de var olieplettede. Det har jo bibragt vores land rigtig store indtægter; man kan altid diskutere retfærdigheden i fordelingen af de indtægter. Men nu – og det er vi jo alle sammen enige om – er det også på tide at gøre noget helt andet, for at vi kan leve op til vores egne klimamålsætninger og klimaambitioner, og der er CCS selvfølgelig fuldstændig afgørende. Men som vi også har talt om mange gange, må det ikke blive sådan en blind tro på en hockeystavseffekt, hvor vi venter med de store klimagevinster til allersidst, fordi vi tror, at teknologierne skal sørge for det hele.

Det er også derfor, at det er bekymrende, at der ikke er større klimaambitioner i den nye regerings regeringsgrundlag. Der er nogle målsætninger, der er flotte, men når det kommer til konkret handling, mangler der virkelig meget, specielt på landbruget, hvor det er afgørende. Men det skal selvfølgelig ikke spænde ben for, at vi i dag støtter op om det her lovforslag, som også er en del af en aftale, som SF er med i. SF støtter L 6. Tak.

Kl. 13:20

Tredje næstformand (Karsten Hønge):

Der er ingen korte bemærkninger, så tak til fru Lisbeth Bech-Nielsen. Næste ordfører er fru Betina Kastbjerg, Danmarksdemokraterne.

Kl. 13:21

(Ordfører)

Betina Kastbjerg (DD):

Tak for ordet. Jeg vil gerne lige starte med at ønske erhvervsministeren tillykke med det nye embede, og jeg ser frem til vores fremtidige samarbejde.

Aftalen, vi debatterer i dag, har til formål at skabe klarhed omkring rammevilkårene for CO2-fangst og -lagring i Danmark. I den forbindelse lægges der op til, at staten skal have et medejerskab af tilladelser til CO2-lagring, og at det skal varetages af Nordsøfonden, som har den fornødne erfaring og kompetence fra efterforskningen af olie og gas i Nordsøen. Med aftalen understøtter vi altså, at Danmark går forrest i udviklingen af teknologien bag CO2-fangst og -lagring, som vil spille en større og central rolle i fremtiden. Samtidig sikrer vi, at innovation og vækst samt et potentielt økonomisk udbytte fra klimaomstillingen bliver i Danmark.

Med en vedtagelse af forslaget er der altså lagt op til en ramme, hvor vi fremmer klimaomstillingen, men på en fornuftig måde med respekt for danskerne og dansk erhvervsliv. Derfor støtter Danmarksdemokraterne op om forslaget. Tak for ordet.

Kl. 13:22

Tredje næstformand (Karsten Hønge):

Der er ingen korte bemærkninger, så tak til fru Betina Kastbjerg. Næste ordfører er hr. Lars-Christian Brask, Liberal Alliance.

Kl. 13:22

(Ordfører)

Lars-Christian Brask (LA):

Vi er flere, der har vores første ordførertale i dag, og det har jeg jo så også. Der er fulgt mange gode råd med, og et af de gode råd var, at jeg skulle huske at nyde det. Det er jo stadig væk med en vis ærefrygt og lidt nervøsitet, men det med at nyde det passer meget godt til det her lovforslag, der peger i retning af øgede og fremtidige indtægter til Danmark. Det hjælper med den grønne omstilling og er værdiskabende læring af metoder, tilgang og teknologi.

Så i Liberal Alliance, som jo også var med her i sommer, stemmer vi ja til lovforslaget, så Nordsøfonden får hjemmel til at skabe værdi på flere bundlinjer med CO2-lagring. Tak for ordet.

Kl. 13:23

Tredje næstformand (Karsten Hønge):

Der er ingen korte bemærkninger, så tak til hr. Lars-Christian Brask. Næste ordfører er fru Mona Juul, Konservative Folkeparti.

Kl. 13:23

(Ordfører)

Mona Juul (KF):

Tak for det, og tak for ordet. Der er ikke nogen tvivl om, at CCS, altså carbon capture and storage, fangst og lagring af CO2, er en væsentlig faktor for at indfri vores klimamål. Dels kan CCS bidrage til at reducere udledninger, der ellers er vanskelige at reducere på anden vis – ja, faktisk anslår CONCITO, at 5 mio. t reduktioner i Danmark i 2030 er muligt, altså væsentlig mere end det, vi foreløbig har afsat midler til, som jo kun er 1,4 mio. t. Dels kan CCS bruges til at skabe negative emissioner.

Skal vi som aftalt nå de første reduktioner i 2025, og det skal vi, så er det bare at komme af sted. Derfor er det rigtig godt, at vi i dag lovbehandler udmøntningen af en del af aftalen fra juni i år, som vi jo er med i, og derfor bakker Konservative selvfølgelig også op om, at Nordsøfondens formål også omfatter CCS til gavn for klimaet, så CCS ligesom olie og gas kan skabe værdi for staten. Tak.

Kl. 13:24

Tredje næstformand (Karsten Hønge):

Der er ingen korte bemærkninger. Tak til fru Mona Juul. Næste ordfører er hr. Søren Egge Rasmussen, Enhedslisten.

Kl. 13:24

(Ordfører)

Søren Egge Rasmussen (EL):

Tak for det. Jeg vil godt opfordre formanden til at hilse i Præsidiet og opfordre til, at forretningsordenen bliver overholdt fremadrettet. Det er jo sådan med de her lovforslag: »1. behandling må tidligst finde sted, 2 dage efter, og bør ikke finde sted, før 5 dage efter at lovforslaget er offentliggjort på en af Folketingets hjemmesider.« Og man kunne faktisk godt have valgt, at det her blev offentliggjort den 16. december, da der kom en meddelelse til Folketingets medlemmer om, at der ville blive 11 lovforslag til behandling. Der kunne godt være blevet lagt et høringsnotat op, så dem, der har indsendt høringssvar, kunne se, om de var blevet imødekommet.

Så der er sådan set noget demokrati, der kunne være noget bedre. Så ville man nok kunne komme frem til at være tæt på at overholde § 11 i forretningsordenen. Det er jo heller ikke gode arbejdsvilkår, vi har, når vi skal have sådan nogle hastebehandlinger her. Så den hilsen synes jeg at formanden skal tage med til Præsidiet. Kan vi ikke gøre det lidt bedre?

Med hensyn til lovforslaget her er det jo noget, der har været i høring for længe siden, så der kan man sige, at der er nogle ting, som der er sikret en vis åbenhed og demokrati omkring. Og er det her med CO2-lagring så en god idé? Ja, man må sige, at FN's klimaeksperter har sagt, at vi er bagud; vi er bagud i klimakampen, så derfor er vi altså nødt til at tage alle midler i brug, også CO2-lagring. Men vi skal også have øje for, at der er et energiforbrug i forbindelse med fangst, transport og lagring af CO2, og derfor skal vi ikke bare være blåøjede omkring det her. CO2-lagring må ikke blive en sovepude.

Vi har fra Enhedslistens side haft et fokus på, at den her CO2-lagring var noget, som kunne give os en indtægt til statskassen. Der har fra starten af i sagen været lidt om, om man skulle holde et udbud for ligesom at tildele en rettighed til nogen på en lidt objektiv måde. Vi har været med til at drage det hen til, at der sådan set er en mulighed for statslige indtægter ved CO2-lagring. Jeg tror, der er et stort potentiale for, at der kunne være andre lande, som ser et plus i at kunne komme frem til et bedre CO2-regnskab ved at lagre CO2 i den danske undergrund ude på havet.

Vi har haft fokus på det her med beskatning, og der må jeg konstatere, at i det her lovforslag er beskatningen ikke i tilstrækkeligt omfang taget med, for det står sådan set i aftalen. Det er ikke bare et spørgsmål om at tildele 20 pct.s rettighed til Nordsøfonden, som så måske kan lave lidt forretning ud af det og få nogle penge ind til statskassen. Det er et spørgsmål om, at det faktisk i aftalen er præciseret, at der kan være beskatning af CO2-lagring. Så det mangler vi at få.

Så vil jeg sige i forlængelse af det der med, at det ikke må blive en sovepude: Altså, vi har så meget, vi kan gøre med øget elektrificering, ved energieffektiviseringer, med udbygning af vedvarende energi, som jo sådan set på vores palet er vigtigere end det her med CO2-fangst og -lagring, fordi der er en energiomkostning ved at gøre det. Men vi er med på, at vi også skal have erfaringer på det her felt, og det gør vi så.

Vi starter med et moderat ejerskab på 20 pct. i Nordsøfonden, og der står jo sådan set i aftalen præciseret, at det kan blive en højere ejerandel på et senere tidspunkt, hvis man synes, det er væsentligt. Og det er væsentligt, at staten er med, drager nogle erfaringer, er med til at sikre, at den her CO2-lagring er noget, der er permanent, at det foregår på ordentlig vis, at der ikke bliver snydt med det osv.

Nu er der udsigt til, at man bruger 16 mia. kr. på det her med CO2-lagring, og det er egentlig lidt begrænset CO2-effekt, der kommer ud af det. Vi ville få større CO2-effekt, hvis vi brugte 16 mia. kr. på at opkøbe lavbundsarealer. Vi ville nok med en rimelig pris kunne opkøbe ca. 150.000 ha lavbundsjorder for det her beløb. Hvis landmændene er grådige, ville vi måske kun få 100.000 ha. Men det er faktisk store penge, vi bruger på det her med CO2-lagring i et eller andet udviklingsspor, hvor vi jo ikke med sikkerhed ved, om det er den allerbedste måde at bruge pengene på. Jeg synes i hvert fald, der er andre dele af klima- og energipolitikken, som trænger til nogle ekstra penge. Der er de seneste år blevet lagt rigtig meget i udviklingssporet.

Det, som jeg vil sige afslutningsvis, er, at vi vil følge op på det her med, at der ikke i det her lovforslag er en mulighed for at beskatte CO2-lagring. Jeg har hørt, at det er noget, man vil håndtere i et andet lovforslag, og vi ser meget frem til i udvalgsbehandlingen at få klart præciseret, hvad det er, der er på vej der, hvad det er, der har været i høring. Men vi tilslutter os lovforslaget.

Kl. 13:29

Tredje næstformand (Karsten Hønge):

Med hensyn til ordførerens bemærkninger om, hvordan vi behandler lovforslaget, skal jeg bare nøjes med at konstatere, at Folketinget startede sit møde med at give samtykke til, at vi faktisk kan behandle det.

Der er ingen korte bemærkninger, så vi siger tak til hr. Søren Egge Rasmussen. Den næste ordfører er hr. Christian Friis Bach, Radikale Venstre.

Kl. 13:29

(Ordfører)

Christian Friis Bach (RV):

Tak for det. Da jeg forlod Folketinget få 8 år siden, var det for at blive leder af den FN-organisation, der arbejdede med CO2-lagring og -udnyttelse. På det tidspunkt var det en teknologi, der af mange i klimasagen var udskældt og blev anset som urealistisk og unødvendig. I dag ved vi desværre, at det er en teknologi, der bliver nødvendig. Vi kan se, at det er en teknologi, der bliver realistisk, og vi kan se, at der er politisk opbakning til CO2-lagring og -udnyttelse, og derfor er jeg også glad for at kunne støtte lovforslaget. Det bliver desværre nødvendigt for at kunne nå et internationalt spinkelt håb om at holde os inden for 1,5 grader i den globale opvarmning, og det er helt nødvendigt, hvis vi skal nå de danske klimamål og ikke mindst regeringens nye ambitiøse mål om en reduktion på 110 pct. i 2050.

Derfor bakker jeg op om lovforslaget på vegne af Radikale Venstre. Tak for ordet.

Kl. 13:31

Tredje næstformand (Karsten Hønge):

Der er ingen korte bemærkninger. Tak til hr. Christian Friis Bach. Næste ordfører er hr. Kim Edberg Andersen, Nye Borgerlige.

Kl. 13:31

(Ordfører)

Kim Edberg Andersen (NB):

I Nye Borgerlige ville vi rigtig gerne støtte forslaget. Det ville vi faktisk. Vi synes, det er en god mulighed for dansk erhvervsliv. Det er noget, der kan løse en problemstilling – at suge CO2 ud af luften og putte den i et hul i jorden, hvis ikke vi når en begrænsning på udledningen, som vi har sat os som mål.

Men jeg bliver også nødt til at sige, at jeg synes, det er en voldsom uskik med hastelovbehandlinger. Jeg synes virkelig, det er en voldsom uskik. Jeg er selv ny ordfører, jeg skal nok få læst op på det. Men der sidder 60 nye mennesker her, der ikke har en historik i forhold til at kende gamle aftaler, I har lavet, og i forhold til lige nøjagtig det her lovforslag uden en solnedgangsklausul kan jeg simpelt hen ikke se, at det ikke kunne have ventet 30 dage, så der havde været en ordentlig mulighed for at sætte sig ind i tingene og give det en ordentlig eftertanke.

Jeg mener, at carbon capture er et fantastisk forslag, men jeg ser også og vi ser i Nye Borgerlige en problemstilling med noget af den økonomi, som ligger deri, hvor det bliver italesat, at det muligvis er 8 mia. kr., men det kan blive mere. Sådan nogle ting kunne vi godt lige have brugt noget tid på, noget eftertanke på og måske lidt fordybelse og 30 dage ekstra. I Nye Borgerlige kan vi simpelt hen ikke se, at det er nødvendigt at bruge hastelovforslag til lige nøjagtig den her type forslag, og derfor kommer vi til at stemme gult. Vi kommer til at være konstruktive og bidrage til enhver debat om at komme godt i mål med det her til gavn for dansk erhvervsliv. Men vi synes, det er en uskik at bruge hastelovforslag, og i dag har vi 11 af dem, og det er jo så bare 11 gange uskik i vores optik.

Kl. 13:33

Tredje næstformand (Karsten Hønge):

Der er ingen korte bemærkninger. Tak til hr. Kim Edberg Andersen. Næste ordfører er hr. Alex Ahrendtsen, Dansk Folkeparti.

Kl. 13:33

(Ordfører)

Alex Ahrendtsen (DF):

Tak, formand. Dansk Folkeparti er jo med i denne aftale, og vi er selvfølgelig stadig væk tilfredse med, at Nordsøfonden får mulighed for at tjene penge på CO2-fangst ud over at tjene penge på olie og gas. Det har jo længe været et hjertebarn for Dansk Folkeparti, at man kan tjene penge på CO2-fangst, og at man udnytter de teknologiske muligheder. Det har været vores tidligere enegiordfører, nuværende formand Morten Messerschmidt, som har brugt lang tid på det, og vi er selvfølgelig tilfredse med, at det blev en del af aftalen i sin tid.

Derfor står vi jo fortsat ved denne aftale og er også tilfredse med, at det er kommet ned i salen, bortset fra at det skal gå så stærkt, hr. minister. Men det er jo vilkårene, når man er lang tid om at danne en regering, og det tager vi så til efterretning. Vi kan i hvert fald støtte forslaget, som  forhåbentlig er godt for miljøet, og som er godt for statskassen. Tak for ordet.

Kl. 13:34

Tredje næstformand (Karsten Hønge):

Der er ingen korte bemærkninger. Tak til hr. Alex Ahrendtsen. Så er det erhvervsministeren.

Kl. 13:34

(Ordfører)

Erhvervsministeren (Morten Bødskov):

Tak for det, formand, og tusind tak for den meget positive modtagelse af lovforslaget, som jo rigtignok baserer sig på en bred aftale. Men først og fremmest vil jeg selvfølgelig lige takke for viljen fra Folketingets side til, at vi kan behandle det her lovforslag i en, som det hedder, hasteprocedure. Og det er jo rigtigt nok, som formanden sagde, at det tog Folketinget stilling til. Det er klart, at man altid kan diskutere det. Vi vil gøre vores til, at hvis der kommer spørgsmål til det, bliver de selvfølgelig svaret på med den grundighed, som de altid gør.

Tusind tak som sagt for opbakningen. Tak til de nye ordførere for entréen her på talerstolen. Jeg glæder mig til samarbejdet. Det er et fantastisk hus, som I er blevet en del af, og vi træffer afgørende beslutninger hele tiden. Jeg glæder mig også til arbejdet som ny minister og til forhåbentlig at lave mange brede aftaler her i Folketinget.

Det her lovforslag er vigtigt. Det baserer sig som sagt på en bred aftale tilbage fra juni 2022 mellem Socialdemokratiet, Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Liberal Alliance og Alternativet, og det handler jo så om rammevilkår for CO2-lagring i Danmark og opfølgning på Danmarks CCS-strategi. Med lovforslaget ændrer man som sagt Nordsøenheden og Nordsøfondens rammer, så der bliver hjemmel til Nordsøfondens deltagelse i fremtidige CO2-lagringslicenser og til aktiviteter i forbindelse med det her arbejde. Nordsøfonden vil deltage på vegne af staten i alle licenser til lagring af CO2, og opgaven bliver så at skabe værdi ved at udnytte vores undergrund bedst muligt.

Som nævnt haster det med at få lovforslaget vedtaget. Det er derfor, vi har det i hasteprocedure. Det gør det, fordi de første CO2-lagringslicenser efter planen allerede skal udstedes i begyndelsen af det nye år. Det kræver som sagt, at Nordsøfonden får den nødvendige hjemmel til det, ellers kan vi simpelt hen ikke gøre det. Det er som sagt vigtigt også for indfrielsen af de danske klimamålsætninger, at der hurtigst muligt kan gives de her tilladelser til lagring af CO2 i Danmark, og vores mulighed for at lagre CO2 vurderes jo også på kort sigt til at være en væsentlig begrænsende faktor for reduktioner via CO2-fangst. Så alt taler for, at vi med de klimamålsætninger, som vi i øvrigt i et bredt flertal har vedtaget, skal have det her lovforslag igennem Folketinget.

Lovforslaget indeholder tre hovedelementer, som jeg bare ganske kort vil løbe igennem. For det første udvider vi som sagt Nordsøenhedens formål. Ligesom på olie- og gasområdet skal Nordsøfonden jo så kunne deltage i CO2-lagringsaktiviteter og så også her skabe størst mulig værdi for staten. For det andet udvider vi Nordsøfondens opgaver til også at omfatte varetagelse af statslig deltagelse i CO2-lagringsaktiviteter. Og for det tredje skaber vi hjemmel til, at Nordsøfonden fremover også skal oppebære indtægter fra sin andel af CO2-lagringsaktiviteterne. De foreslåede ændringer skal samlet set alle sammen bidrage til en stærk statsdeltagelse i de her CO2-lagringsaktiviteter og dermed være med til at sikre, at staten også i fremtiden får del i udbyttet fra aktiviteterne i den danske undergrund. Tak for ordet.

Kl. 13:38

Tredje næstformand (Karsten Hønge):

Der er en enkelt kort bemærkning. Hr. Søren Egge Rasmussen.

Kl. 13:38

Søren Egge Rasmussen (EL):

Tak. Jamen jeg ser frem til, at vi får sådan en opdateret tidsplan for, hvad vi har i proces her, for det er tidligere blevet forelagt forligskredsen, altså i form af sådan en 4-årig oversigt. Der er jo noget, der her i tredje og fjerde kvartal ser ud til at være forsinket, og det er spændende, hvornår man så kan indhente det forsømte. Og der var valget i utide, og det har forstyrret det hele.

Nu blev det nævnt her, at der vil være nogle indtægter fra den her lagring, men det er jo ikke fuldt ud omfattet i det lovforslag her. For der står i det, der er aftalt:

Samtidig skal der være mulighed for at beskatte CO2-lagring, også den, der foregår ude i den danske del af Nordsøen.

Og der står også i aftalen, at aftalepartierne noterer sig, at beskatning af CO2-lagring ikke er en del af en lagringstilladelse og derfor kan ændres uafhængigt af tilladelserne.

Så jeg vil godt høre ministeren, om det er korrekt forstået, at der er en anden lov på vej, som ligesom vil præcisere, hvad for nogle beskatningsmuligheder der er på selve lagringen, som ikke er medtaget i dette lovforslag.

Kl. 13:39

Tredje næstformand (Karsten Hønge):

Ministeren.

Kl. 13:39

Erhvervsministeren (Morten Bødskov):

Ja, det er rigtigt, som der blev sagt, at det fremgår af aftalen, at der også her er et spørgsmål om beskatning. Det lovforslag har været fremsat af skatteministeren. Det bliver nu genfremsat og dermed også behandlet i Folketinget. Så som jeg sluttede af med at sige i min indledning, så handler det her og aftalen jo også om, at staten med de her aktiviteter selvfølgelig også skal have muligheder for at få andel af aktiviteterne i den danske undergrund, og der er beskatningsspørgsmålet selvfølgelig en afgørende del. Men det er skatteministeren, der har ansvaret for det, og lovforslaget bliver fremsat igen.

Kl. 13:40

Tredje næstformand (Karsten Hønge):

Hr. Søren Egge Rasmussen.

Kl. 13:40

Søren Egge Rasmussen (EL):

Det lovforslag ser jeg da frem til at se, for det er jo også med til at tegne det samlede billede. Altså, hvis vi skal have nogle aktører til at byde ind på CO2-lagring, kan det vel også betyde noget for dem, at de kan kigge ind i, at der kunne være en stat, der sådan set hen over tid ændrer på, hvad det koster at lagre CO2. Det kunne f.eks. være i relation til, hvad kvoteprisen er i Europa for CO2, og der kunne der være andre elementer, der sådan set ændrer vilkårene for CO2-lagring. Derfor er det meget vigtigt, at den der beskatningsdel kommer med. Så det lovforslag ser jeg frem til at se.

Kl. 13:40

Tredje næstformand (Karsten Hønge):

Ministeren.

Kl. 13:40

Erhvervsministeren (Morten Bødskov):

Jeg tror ikke, at jeg har nogen kommentarer til det.

Kl. 13:40

Tredje næstformand (Karsten Hønge):

Der er ikke flere korte bemærkninger, så tak til erhvervsministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Udvalget vedrørende forslag til lov om ændring af lov om Nordsøenheden og Nordsøfonden. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 1. behandling af lovforslag nr. L 7:

Forslag til lov om ændring af lov om fremme af effektiv energianvendelse og drivhusgasreduktion. (Udmøntning af CCUS-puljer og mulighed for kommuners påtagelse af økonomiske forpligtelser).

Af klima-, energi- og forsyningsministeren (Lars Aagaard).

(Fremsættelse 19.12.2022).

Kl. 13:40

Forhandling

Tredje næstformand (Karsten Hønge):

Forhandlingen er åbnet. Den første ordfører er fru Anne Paulin, Socialdemokratiet.

Kl. 13:41

(Ordfører)

Anne Paulin (S):

Tak for det, og vi fortsætter jo lidt i samme boldgade som med det forrige lovforslag. For med L 7 gives der hjemmel til, at klima-, energi- og forsyningsministeren kan udbetale midlerne fra CCUS-puljen, både hvad angår det igangværende og fremtidige udbud. Derudover giver lovforslaget mulighed for, at kommuner kan deltage i udbuddene og byde ind på CO2-fangst fra kommunale affaldsanlæg. Det har de ikke kunnet hidtil, da lovgivningen ikke har været på plads, i forhold til at kommunerne har kunnet påtage sig den økonomiske risiko og forpligtelse over for staten til at gennemføre fangst, transport, anvendelse og lagring af CO2. Den risiko får kommunerne så mulighed for at påtage sig nu, såfremt der kan opnås enighed i kommunalbestyrelsen omkring det.

Lovforslaget er vigtigt, fordi de kommunale affaldsanlæg er oplagte for fremtidige projekter inden for CO2-fangst. Vi kommer ikke uden om, at der er behov for CO2-fangst og -lagring, hvis vi skal lykkes med både de globale og de hjemlige klimaambitioner. Derfor støtter Socialdemokratiet L 7, så vi får taget de lovmæssige skridt for at fremme deltagelsen i CO2-fangst, hvilket lovforslaget gør muligt.

Kl. 13:42

Tredje næstformand (Karsten Hønge):

Der er ingen korte bemærkninger. Tak til fru Anne Paulin. Den næste ordfører er hr. Kim Valentin, Venstre.

Kl. 13:42

(Ordfører)

Kim Valentin (V):

L 7 er lov om ændring af lov om fremme af effektiv energianvendelse osv. – jeg siger ikke det hele en gang til. Men Venstre er for det her forslag. Vi synes, at det er en god idé at komme i gang med det her arbejde. 16 mio. kr. i en pulje til carbon catcher utility storage. Det mundrette danske ord for det må vi finde ud af på et eller andet tidspunkt. Men vi synes, det er en god idé at lave en teknologineutral, markedsbaseret pulje, og vi synes også, det er en god idé at følge op med flere penge på et senere tidspunkt. Vi synes faktisk, at det er en rigtig god idé at komme i gang med det her.

Vi synes også, det er en god idé at hjælpe kommunerne på den måde, som man forestiller sig at gøre det på. Og så er det jo interessant, at der bliver peget på verdensmål 13 som et af de steder, vi forbedrer med det her forslag. Det synes vi i Venstre er rigtig godt, fordi netop handling på klimaindsats er super vigtigt. Venstre er for det her forslag.

Kl. 13:44

Tredje næstformand (Karsten Hønge):

Der er ingen korte bemærkninger. Tak til hr. Kim Valentin. Næste ordfører er fru Karin Liltorp, Moderaterne.

Kl. 13:44

(Ordfører)

Karin Liltorp (M):

Tak for det. Det er også min jomfrutale, så jeg vil starte med at sige, at jeg glæder mig overordentlig meget til at samarbejde på tværs af alle partierne i Folketinget om nye grønne aftaler.

Det helt overordnede mål med L 7 er at medvirke til den grønne omstilling ved at reducere CO2-forurening. L 7 sigter nemlig mod at reducere nettoudledningen af CO2 ved at pumpe den ned i jorden, hvor den ikke skader vores klima. CCUS-puljen har til formål at støtte anlæg til CO2-fangst. Støtten gives pr. reduceret ton CO2, altså først når man er lykkedes med at opsamle CO2, nemlig når løsningen er implementeret.

Lovforslaget har som sagt to elementer. Det første er udmøntningen af allerede afsatte puljer til CO2-fangst, og det andet er at muliggøre, at kommuner kan få del i puljerne. At oprette anlæg til CO2-fangst og -lagring er ikke noget, man gør på en uge. Det kræver store komplekse anlæg og derfor langtidsinvesteringer. Med første del af forslaget sikrer man stabile økonomiske rammer, så arbejdet med at få etableret CO2-anlæggene kan sættes i gang så hurtigt som muligt. Kommunerne og kommunalt ejede virksomheder kan og vil gerne være med til at fremme den grønne omstilling, og det er selvfølgelig specielt relevant i forbindelse med affaldsforbrænding. En reduktion af CO2-mængden fra affaldsforbrænding vil være en stor klimagevinst. Lovforslaget sikrer, at kommuner kan søge på lige fod med private selskaber, og lige fod betyder, at man skal forpligte sig økonomisk inden igangsættelse, og at man skal betale bod, hvis man ikke overholder målene.

CO2-lagringsteknikken er endnu ikke fuldt udviklet, men vil være en del af fremtidens klimaløsning, og denne løsning vil vi i Moderaterne selvfølgelig gerne være med til at fremme. Hurtig og effektiv implementering af grønne løsninger er en mærkesag for Moderaterne, og forslaget vil desuden medvirke til et reelt klimapolitisk aftryk. På den baggrund støtter Moderaterne op om forslaget.

Kl. 13:46

Tredje næstformand (Karsten Hønge):

Der er ingen korte bemærkninger. Tak til fru Karin Liltorp. Næste ordfører er hr. Karsten Filsø, SF.

Kl. 13:46

(Ordfører)

Karsten Filsø (SF):

Tak for det. Lad mig indlede med at ønske ministeren tillykke med hvervet. Det er et meget vigtigt ministerium, men det er jeg nu også ganske overbevist om at ministeren er helt med på. Vi ser i SF frem til samarbejdet.

Nu til lovforslaget. Det giver rigtig god mening, at der åbnes op for, at kommunalt ejede biogasanlæg og forbrændingsanlæg kan operere i CCUS. Som byrådsmedlem og udpeget til bestyrelsen for begge slags anlæg ved jeg, at man især i biogasanlæggene vil sætte pris på den her del – der vil den her lov være meget velkommen. Jeg tror derimod ikke, at vi vil se et stormløb fra de kommunalt ejede forbrændingsanlæg for at etablere carbon capture-anlæg. Den store usikkerhed og manglende afklaring omkring fremtidige lukninger af forbrændingsanlæg gør, at nogle kommuner vil være temmelig tilbageholdende med at stille større garanti for nye investeringer, hvis anlægget måske alligevel skal lukke om nogle få år. Her trænger kommunerne til en afklaring, og den opgave ligger også på ministerens bord.

De her sidste bemærkninger hører kun perifert sammen med lovforslaget her, men det har alligevel en betydning for, hvor mange der vil bide til bolle, når lovforslaget forhåbentlig bliver vedtaget. Lovforslaget baner under alle omstændigheder vejen for, at de kommuner og de anlæg, der ønsker at arbejde videre med CCUS, kan komme i gang. Jeg håber, at så mange som muligt vil gøre det, fordi reduktion af CO2 er det endelige mål.

Med de her faldne bemærkninger anbefaler vi lovforslaget.

Kl. 13:48

Tredje næstformand (Karsten Hønge):

Der er ingen korte bemærkninger. Tak til hr. Karsten Filsø. Næste ordfører er fru Lise Bech, Danmarksdemokraterne.

Kl. 13:48

(Ordfører)

Lise Bech (DD):

Tak, formand. Jeg vil også gerne sige velkommen til ministeren, der jo kommer ude fra den virkelige verden, og også til de mange nye ordførere her; det bliver rigtig godt i den tid, vi går i møde. Men jeg vil jo altså ikke stå og gentage alt det, der lige er blevet sagt, for så bliver det jo en lang dag.

Det her lovforslag implementerer jo en hel del politiske aftaler; aftaler, som er blevet indgået, før Danmarksdemokraterne blev dannet, og som vi derfor ikke er en del af. Lovforslaget skal skabe hjemmel til udmøntning af statslig økonomisk støtte til CCUS-puljen, der skal udmøntes til fangst, lagring og anvendelse af CO2. Desuden ønskes der hjemmel til, at Energistyrelsen kan indgå kontrakt med dem, som giver tilbud på at fange, transportere, anvende og lagre CO2, og klarhed omkring rammevilkår for dem, der byder ind på puljen. Desuden foreslås det, at kommuner kan påtage sig økonomiske forpligtelser, i forbindelse med at kommunale forsyningsvirksomheder deltager i udbud af statslig støtte til CCUS, samt at kommunalbestyrelsen altid skal godkende en sådan forpligtelse – og det synes jeg er rigtig godt.

Det her er for at følge op på CCS-strategien og på aftalen om rammevilkår for, at kommunalt ejede affaldsforbrændingsanlæg og biomasseanlæg skal kunne søge første udmøntning af CCUS-puljen. Det foreslås, at lovforslaget bliver uden en solnedgangsbestemmelse for at sikre klare, langsigtede rammevilkår for sektoren. Årsagen til den her hastebehandling er jo, at lovforslaget skal kunne træde i kraft her den 1. januar 2023.

Danmarksdemokraterne støtter det her lovforslag, men jeg ser frem til, at vi lige kan stille nogle spørgsmål i udvalgsbehandlingen. Tak.

Kl. 13:50

Tredje næstformand (Karsten Hønge):

Der er ingen korte bemærkninger. Tak til fru Lise Bech. Næste ordfører er hr. Steffen W. Frølund, Liberal Alliance.

Kl. 13:50

(Ordfører)

Steffen W. Frølund (LA):

Med dette lovforslag implementeres aftalerne om en klimaplan i forhold til fangst og lagring og anvendelse af CO2. Det er meget positivt. Skal vi realisere målsætningen om et helt klimaneutralt samfund frem mod midten af dette århundrede, har vi brug for teknologier, som kan levere et negativt bidrag, for vi kommer ikke helt til at stoppe med at udlede på alle fronter; så vi har brug for noget, der trækker den anden vej i form af kompenserende teknologier. Og det er ikke småting, vi skal levere på den her dagsorden – det er faktisk frem mod 2030 1 mio. t CO2-ækvivalenter. Når vi kigger længere frem, bliver der behov for endnu mere. Det er vigtigt, at vi kommer hurtigt i gang og får noget volumen i det her, for hvis der er én lære af erfaringerne med sol og vind, er det, at det godt kan tage lidt tid, inden vi kommer helt op i skala og ned i pris.

CCUS er potentielt set svaret på alt det, som vi ikke har alle reduktionsklimasvarene på, og det gælder både på lagrings- og anvendelsessiden – så Liberal Alliance støtter lovforslaget.

Kl. 13:51

Tredje næstformand (Karsten Hønge):

Der er ingen korte bemærkninger. Tak til hr. Steffen W. Frølund. Næste ordfører er fru Mona Juul, Det Konservative Folkeparti.

Kl. 13:52

(Ordfører)

Mona Juul (KF):

Tak for det, og tak for ordet. Også dette lovforslag tager udgangspunkt i politiske aftaler om CCS. Det er så vigtigt, at vi får lavet de nødvendige hjemler for at komme videre; derfor er det også godt, at ministeriet og ministeren huskede på lige præcis de her lovforslag og aftaler. Her er der dels tale om hjemmel til udmøntning af statslig støtte til CCUS, den såkaldte CCUS-pulje, og det bakker Konservative naturligvis op om, så vi kan komme i gang med at holde de udbud, der skal laves; dels er der også tale om, at kommunerne kan påtage sig økonomiske forpligtelser som deltagere i udbud, altså hvor der jo så er tale om statslig støtte til CCUS. Når det gælder den del, er vi meget opmærksomme på, at der ikke pludselig gives mulighed for at konkurrere med de private aktører på lempeligere vilkår, altså på ulige vilkår. F.eks. er der for offshore vilkår, som jo naturligvis er underlagt streng sikkerhedsmæssig lovgivning; det samme gælder så ikke helt på land. Derfor har jeg selvfølgelig behov for, at ministeren her i dag svarer klart og entydigt på, at det her lovforslag ikke giver ulige konkurrence – og så skal Konservative nok bakke op om det.

Kl. 13:53

Tredje næstformand (Karsten Hønge):

Der er ingen korte bemærkninger. Tak til fru Mona Juul. Den næste ordfører er hr. Søren Egge Rasmussen, Enhedslisten.

Kl. 13:53

(Ordfører)

Søren Egge Rasmussen (EL):

I Enhedslisten synes vi, det er rigtig godt, at der med lovforslaget her kommer en afklaring af, at kommuner kan deltage i de her aktiviteter, der handler om at fange, lagre og anvende CO2. Og jeg tror sådan set, at det er meget væsentligt, at der er nogle affaldsforbrændingsanlæg, der går med på det her. Jeg kan godt forstå, hvis der er nogle, der er betænkelige ved det, fordi liberaliseringen af affaldssektoren har skabt en uklarhed om, hvem der får lov til at brænde affaldet af i fremtiden, så det er en stor satsning, hvis man vil gå ind og lave et dyrt anlæg for at opfange noget CO2. Men det kunne, som SF's ordfører nævnte tidligere, være nogle andre, mindre anlæg såsom biogasanlæg, som kunne have en interesse og en mere stabil fremtid at kigge ind i.

Så synes jeg, at hvis nu vi havde haft lidt mere tid til udvalgsbehandling, kunne det godt nok have været spændende at have fået det her forklaret lidt bedre. For der står jo sådan set, at man skal have en teknologineutral, markedsbaseret pulje, men det kunne være fint at få gennemgået nogle eksempler på, hvad det er, man skal veje op mod hinanden. Med det, vi har oplevet med teknologineutrale udbud i forhold til den vedvarende energi, har jeg det sådan, at der var ingen, der troede, vi kom frem til en nutid, hvor solcelleanlæg kunne konkurrere med landvindmøller, men det var det, der skete. Så er der noget, som kunne ske på det her felt? Kunne vi komme frem til, at der var byggematerialer, som kunne betragtes som værende et CO2-lager, og som kunne konkurrere med noget, hvor man bruger meget energi på at opfange CO2 i en skorsten og bagefter transportere det og pumpe det ned i undergrunden? Det synes jeg kunne være rigtig spændende. Hvordan stiller et godt skovrejsningsprojekt sig i forhold til CO2-fangst? Det er jo sådan lidt ovre i den lavteknologiske løsning, men nogle gange er de lavteknologiske løsninger sådan set også gode. Hvordan vil det blive målt op imod det her?

Så jeg synes, at ja, nu har vi nogle gange nogle udvalg, der kører godt, men det er altså lidt svært at køre en udvalgsbehandling, når det her møde slutter, og så skal man lige pludselig have fået svar på alle gode spørgsmål; det kan ikke lade sig gøre, og det er jo det, der er ulempen ved det her hastehalløjsbehandling: at man ikke kan nå den fordybelse, som man bør have. Er det her lovforslag godt nok, når man ligesom siger, at man vil lave det teknologineutralt og markedsbaseret? Er det her et lovforslag, som kan holde flere år? For vi kigger ind i noget, hvor noget udvikler sig, som vi måske ikke havde forestillet os.

Så hvis der er tid til at lave sådan et godt notat om, hvad det er, vi kigger ind i – hvem er det, der konkurrerer om at få støtten, når vi så holder det her udbud, og hvordan vil de blive målt, når vurderingen af de enkelte projekter skal finde sted? – ville det være spændende, synes jeg.

Jeg ved ikke lige, hvordan vi skal blive klogere på det, og hvor hurtigt, men vi støtter i hvert fald lovforslaget, selv om vi godt kan se, at det ikke er alt, der, hvad skal man sige, er beskrevet i detaljer. Og vi synes, det er rigtig godt, at kommunerne kan være aktører i de her processer.

Kl. 13:56

Tredje næstformand (Karsten Hønge):

Der er ingen korte bemærkninger. Tak til hr. Søren Egge Rasmussen. Den næste ordfører er hr. Christian Friis Bach, Radikale Venstre.

Kl. 13:56

(Ordfører)

Christian Friis Bach (RV):

Tak for ordet. Og lad mig også starte med at sige varmt velkommen til ministeren, som vi kender som en solid og visionær klima- og energihåndværker og også en god ven – velkommen til, og hjerteligt tillykke!

Det her er jo et lovforslag, som implementerer en lang række politiske aftaler om CO2-fangst, -transport, -anvendelse og -lagring, som Radikale Venstre er en del af. Det gør, at vi kan komme i gang, det gør, at vi kan få udmøntet puljen og eventuelt få etableret fremtidige puljer, og det inddrager kommunerne og de kommunale forsyningsselskaber aktivt i de her løsninger, som vi jo desværre, må vi sige, får brug for, men som der heldigvis nu ser ud til at kunne blive anvendelse af i den danske klimapolitik. Så vi støtter lovforslaget. Tak for ordet.

Kl. 13:57

Tredje næstformand (Karsten Hønge):

Der er ingen korte bemærkninger, så tak til hr. Christian Friis Bach. Den næste ordfører er hr. Alex Ahrendtsen, Dansk Folkeparti.

Kl. 13:58

(Ordfører)

Alex Ahrendtsen (DF):

Tak, formand. Dette lovforslag udspringer af en aftale, som også Dansk Folkeparti er med i, og den handler, som andre har nævnt, bl.a. om en teknologineutral, markedsbaseret pulje til støtte af CO2-fangst m.v. Og for os i Dansk Folkeparti har det været vigtigt, at omkostningerne til den her CO2-fangst ikke overvæltes på varme- og affaldskunderne. Men vi er jo selvfølgelig stærke tilhængere af, at kommunalt ejede virksomheder kan indgå en aftale om bl.a. transport og lagring af CO2, og at vi dermed får realiseret aftalegrundlaget og alle de store ambitioner, vi har for CO2-fangst. Så Dansk Folkeparti kan støtte forslaget. Tak for ordet.

Kl. 13:59

Tredje næstformand (Karsten Hønge):

Der er ingen korte bemærkninger, så vi siger tak til hr. Alex Ahrendtsen. Så er det klima-, energi- og forsyningsministeren.

Kl. 13:59

Klima-, energi- og forsyningsministeren (Lars Aagaard):

Hr. formand, jeg håber, det er okay, at jeg starter med en lille personlig betragtning, inden jeg går i gang med lovforslaget. Det er jo første gang, jeg står på denne talerstol, og den lejlighed vil jeg selvfølgelig gerne benytte til at udtrykke min dybe respekt for det høje Ting. Jeg glæder mig til vores samarbejde, jeg glæder mig til samarbejdet med ordførerne og med udvalget, og jeg håber, at jeg på alle tænkelige måder kan være eksemplarisk i forhold til at understøtte den ekstremt vigtige funktion, som Folketinget har i vores samfund. Jeg glæder mig inderligt, og jeg håber, at jeg kan løfte den tillid, som er blevet givet mig ved udnævnelsen, på en værdig og god måde.

Så til lovforslaget. Tak til ordførerne for kommentarerne og bemærkningerne. Jeg takker også for opbakningen til at hastebehandle lovforslaget. Som det allerede er nævnt, er det vigtigt, for at vi kan sætte udbuddet i gang, at vi kan sikre, at kommunerne kan stille de nødvendige garantier for, at kommunalt ejede selskaber kan være med i udbudsrunden og selvfølgelig realisere det, som er hele formålet, nemlig CO2-reduktioner, der kan bidrage til, at vi kan nå vores klimamålsætninger.

Klimaforandringerne er alvorlige, de er menneskeskabte, og de kommer til at påvirke os i vores levetid. Fangst og lagring af CO2 er et afgørende middel til, at vi i Danmark kan opnå vores mål. Det kan bidrage til CO2-reduktioner i de sektorer, hvor udledningerne er svære at undgå, fordi vi ikke fuldstændig kan udfase fossil energi fra alle dele af vores økonomi på kort sigt, og naturligvis, fordi der også er dele af landbrugsproduktionen, som er ganske svære helt at undgå, hvis man vil have produktion. CO2-fangst og lagring har også, som flere af de ærede medlemmer af det høje Ting har nævnt, udviklet sig til også at være en nøgleteknologi i den globale indsats for at reducere udledningen, så også i det perspektiv er, hvad vi gør i Danmark, ekstremt vigtigt. Vi skal holde tempoet i indsatsen.

Jeg har den glæde at have at gøre med et lovforslag og politikområde med mange brede aftaler og brede forlig. Det glæder mig inderligt. For mig personligt har klimakampen altid været en holdsport; det er alt for vigtigt til solister. Det gælder naturligvis i forhold til Folketingets partier, men det gælder også i forhold til de mange interessenter, der er i det danske samfund – fagbevægelsen, virksomheder, landbrug, civilsamfund, kommuner osv.

Som det fremgår af regeringsgrundlaget, beder vi om, at lovforslag, der skal hastebehandles, som udgangspunkt indeholder en solnedgangsklausul. Sådan bør det naturligvis være, hvis der er saglige hensyn til det. Det er desværre ikke tilfældet med det her lovforslag, fordi en solnedgangsklausul naturligvis vil medføre betydelig usikkerhed for de aktører, der lige nu skal tage stilling til, om de vil give et endeligt bud på CCUS-puljens første fase – og, hr. Kim Valentin, hvis De kommer i tanker om et godt navn, så vil jeg bare være lutter øren. Det afgørende er selvfølgelig, at dem, der skal byde på puljen, kender deres vilkår, for det er investeringer, der kommer til at være i det danske samfund i ganske mange år fremadrettet. Så sådan må det nødvendigvis være.

Så lovforslaget har til formål at muliggøre udmøntningen af fremtidige CCUS-puljer. Lovforslaget betyder, at klima-, energi- og forsyningsministeren kan afholde udbuddene til den første udmøntning af CCUS-puljen og fremtidige udbud inden for den formålsramme, som selvfølgelig er fastlagt i de politiske aftaler, der ligger bag. Vedtages lovforslaget, sikrer det, at Energistyrelsen rettidigt kan udmønte første fase af CCUS-puljen i forlængelse af klimaaftalen for energi og industri fra 2000.

Kl. 14:04

For det andet muliggør lovforslaget, at kommunalt ejede virksomheder kan deltage i udbuddet. Som det allerede er nævnt af andre i denne sal, er der et stort potentiale i, at også kommunalt ejede affaldsforbrændingsanlæg og termiske kraftværker kan være punktkilder, hvor vi kan fange den CO2, som ultimativt jo så skal lagres. For mig giver det god mening, at sådanne anlæg også kan byde sig til og hjælpe med at nå de fælles klimaambitioner, som et bredt flertal i Folketinget jo heldigvis bakker op om.

CCUS er et marked, som er under udvikling, og i lyset heraf vil der være en risiko forbundet med nye investeringer; der vil være en risiko forbundet med at sikre de CO2-reduktioner, som de kommunalt ejede virksomheder, i fald de vinder udbuddet, vil være forpligtet til at levere, jævnfør forligskredsens aftale om vilkårene for udbuddet. Lovgivningen er sådan indrettet, at forsyningsselskaberne ikke kan overvælte den eventuelle omkostning, der vil være, hvis man ikke lever op til sine forpligtigelser, på deres priser, og derfor er en kommunal garanti nødvendig. Og da vi lever i et demokrati, lægger forslaget naturligvis op til, at dem, der tager beslutningen og stiller garantien, er dem, der hæfter for den, og det er kommunalbestyrelserne, der gør det. Så derfor laver vi denne præcisering i det lovforslag, der er blevet fremsat. Det var ikke med i den første høringsfase, men vi er blevet gjort opmærksom på, at der selvfølgelig skal være den orden i det danske samfund, at hvis man forpligter en kommune på noget, er det naturligvis de folkevalgte i kommunalbestyrelsen, der træffer afgørelsen.

Lovforslaget følger også op på beslutningen fra anden del af CCS-strategien fra 2021 og aftalen om rammevilkårene for CO2-lagring fra 2022 om, at CCUS-puljen skal tilrettelægges sådan, at også kommunalt ejede affaldsforbrændingsanlæg og termiske kraftværker kan søge i første fase. Jeg ser frem til at fortsætte de konstruktive drøftelser om lovforslaget, og jeg ser frem til samarbejdet med det høje Ting. Og med disse bemærkninger vil jeg anmode om en venlig og velvillig behandling af lovforslaget.

Kl. 14:06

Tredje næstformand (Karsten Hønge):

Den første korte bemærkning er til hr. Søren Egge Rasmussen, Enhedslisten.

Kl. 14:06

Søren Egge Rasmussen (EL):

Ja, velkommen til hr. Lars Aagaard, som jeg nu skal betegne klima-, energi- og forsyningsministeren for at overholde formalia. Jeg håber, vi får et rigtig godt samarbejde.

Jeg er godt klar over, at vi har nogle helt urimelige vilkår omkring den her udvalgsbehandling, og hvad vi kan nå der, men jeg synes ikke, det er 100 pct. klart, når man nu går ind og støtter forskellige projekter, hvordan de skal måles i forhold til hinanden. Altså, jeg kan godt forstå sådan et projekt, hvor man fanger noget CO2 i en skorsten og putter det ned stabilt i undergrunden. Men så kan vi komme ind i noget, hvor man fanger noget CO2 og får det til at indgå i nogle brændsler, som så bliver brændt af hurtigt og udleder CO2, men måske fortrænger noget diesel et andet sted. Og så har vi måske en tredje slags produkter, de der lavteknologiske, hvor man måske laver et byggemateriale, som reelt fanger noget CO2 og måske bliver brændt af om 100 år, når den bygning brydes ned. Så jeg forventer ikke, at vi kan få hele billedet af det, men jeg synes faktisk, det ville være gavnligt, hvis ministeren tog det med hjem i ministeriet og sagde: Er der ikke nogen af de ansatte, som kan beskrive det her godt for udvalget? Det ville jeg sætte pris på – uden at skulle skabe konflikt om det her. Jeg kunne bare godt tænke mig at se, hvordan man skal måle de her projekter mod hinanden.

Kl. 14:07

Tredje næstformand (Karsten Hønge):

Ministeren.

Kl. 14:08

Klima-, energi- og forsyningsministeren (Lars Aagaard):

Tak for spørgsmålet fra hr. Søren Egge Rasmussen, og tak for bemærkningen. Jeg vil love dig lidt mere end det, for CCUS-puljen er jo bygget op på sådan en måde, at vi kører første runde nu. Der respekterer jeg den politiske aftale og de kriterier, der er for udmøntningen af første fase af puljen, men der kommer jo andre faser. Og det, som hr. Søren Egge Rasmussen spørger til, er jo yderst centralt, fordi vi kommer til at mangle gode idéer til at lagre CO2 fremadrettet, og lagring i byggematerialer og andre ting er bestemt noget, som vi også skal kigge på. Så jeg er meget åben over for, at vi skal indgå i en drøftelse af det spørgsmål, som rejses. Og det kan jo være, hvis ellers vi kan finde fornuft og orden, at det er elementer, vi kan få til at blive fanget af fremtidige udbud, men det afgør den samlede forligskreds jo og ikke jeg.

Kl. 14:09

Tredje næstformand (Karsten Hønge):

Ønsker hr. Søren Egge Rasmussen anden korte bemærkning? Nej. Den næste spørger er fru Mona Juul, Det Konservative Folkeparti.

Kl. 14:09

Mona Juul (KF):

Tak for det, og tak til ministeren. Jeg nævnte jo i min ordførertale, at vi har et behov for lige at få afklaret med ministeren – fordi der netop ikke har været høringsmulighed i forhold til kommunernes deltagelse i at støtte op om og søge CCUS-puljen – at der ikke er tale om konkurrenceforvridning på nogen måde, at der ikke er tale om ulige vilkår.

Kl. 14:09

Tredje næstformand (Karsten Hønge):

Ministeren.

Kl. 14:09

Klima-, energi- og forsyningsministeren (Lars Aagaard):

Tak for spørgsmålet fra fru Mona Juul. Jeg kan bekræfte, at der ikke er tale om forskelsbehandling. Kommunerne vil, fordi det er en sideordnet aktivitet, være underlagt de almindelige regler for det, hvilket vil sige, at der både er konkurrencelovgivning og alt muligt andet, hvor man er inde og kigge på, hvad kommunerne må. Det sikrer, at der ikke er unfair konkurrencevilkår. Så lovforslaget lægger op til at give lige konkurrencevilkår, og så gælder det jo om for os, at vi får nogle bud ind på lagring af den nødvendige mængde CO2 til nogle forhåbentlig meget, meget attraktive priser. Så det kan jeg garantere: Det handler om lige vilkår. Om det så er en privat eller en kommune, der kommer med det bedste bud, må vi jo vente og se. Men det er jo konkurrence, og det er en god ting.

Kl. 14:10

Tredje næstformand (Karsten Hønge):

Ønsker fru Mona Juul en anden kort bemærkning? Nej. Så siger vi tak til klima-, energi- og forsyningsministeren.

 Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Udvalget vedrørende forslag til lov om ændring af lov om fremme af effektiv energianvendelse og drivhusgasreduktion og forslag til lov om ændring af lov om gasforsyning, lov om Energinet og lov om elforsyning. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

9) 1. behandling af lovforslag nr. L 8:

Forslag til lov om ændring af lov om gasforsyning, lov om Energinet og lov om elforsyning. (Regulering af brint, omorganisering af Energinet, CO2-lagring m.v.).

Af klima-, energi- og forsyningsministeren (Lars Aagaard).

(Fremsættelse 19.12.2022).

Kl. 14:11

Forhandling

Tredje næstformand (Karsten Hønge):

Forhandlingen er åbnet. Første ordfører er fru Anne Paulin, Socialdemokratiet.

Kl. 14:11

(Ordfører)

Anne Paulin (S):

Tak for det. Brint kommer til at spille en hovedrolle i fremtidens energisystem, og med det her lovforslag tager vi nødvendige skridt for at komme videre med etableringen af en dansk brintinfrastruktur.

Lovforslaget sikrer bl.a. en dansk implementering af Europa-Kommissionens forslag til fælles regulering af markederne for gas og brint. Derudover giver lovforslaget også mulighed for, at Energinet kan foretage selskabsmæssige ændringer og samle systemansvar for el og gas i ét selskab. Og det giver god mening i et fremtidigt energisystem, hvor der kommer til at være en meget tæt sammenhæng mellem markederne for el, brint og gas. Socialdemokratiet er store tilhængere af at gøre brint til en vigtig dansk styrkeposition, og derfor ser vi også frem til, at den her lovgivning følges op af yderligere drøftelser om, hvordan vi får etableret et brintsystem i Danmark.

Lovforslaget rummer også elementer vedrørende CO2-lagring, som er et andet vigtigt ben i forhold til at indfri 70-procentsmålsætningen. Bl.a. får Gas Storage Denmark med lovforslaget mulighed for og hjemmel til at etablere et pilotprojekt om CO2-lagring ved Stenlille, hvor selskabet i dag driver et gaslager. Det er afgørende, at vi kommer hurtigt i gang med at høste gode erfaringer med lagring af CO2 i Danmark, hvilket vi jo har en fantastisk undergrund til at gøre. Og Stenlille er en god lokation, fordi der er gode synergieffekter med den erfaring, man allerede har der, om lagring af gas.

Socialdemokratiet støtter lovforslaget.

Kl. 14:12

Tredje næstformand (Karsten Hønge):

Der er ingen korte bemærkninger. Tak til fru Anne Paulin. Næste ordfører er hr. Kim Valentin, Venstre.

Kl. 14:13

(Ordfører)

Kim Valentin (V):

Tak for det. Så behandler vi L 8, forslag til lov om ændring af lov om gasforsyning, lov om Energinet og lov om elforsyning. Lad mig starte med at sige, at nu er vi allerede på andet lovforslag fra den nye klimaminister. Det går godt, synes jeg. Lad det bare fortsætte. Vi skal have handling på tingene, så det er supergodt, at vi fortsætter ud ad den her vej.

I Venstre synes vi, at rammerne for brintinfrastrukturen er supervigtige. Faktisk er brintproduktion, hvis vi kigger lidt frem i tiden, en af de vigtigste ting, hvis vi skal have erstattet noget af det fossile, både i forhold storage, men også i forhold til det forbrug, vi har i dag. Så derfor er vi rigtig meget for det at fremme udviklingen af ptx-teknologier og understøtte den grønne omstilling; det er også svært at være imod i øjeblikket, vil jeg sige. Vi vil gerne understøtte det, og vi vil gerne sætte endnu mere fart på den handling, der kommer på det her område.

Vi ved også godt, at det her lovforslag indeholder mange andre ting. Det meste af det er allerede blevet nævnt, så derfor vil jeg undlade at gentage det, men blot sige, at Venstre er stærke tilhængere af det, som klimaministeren gav udtryk for, nemlig at sætte handling bag ord. Det glæder vi os til. Venstre er for forslaget.

Kl. 14:14

Tredje næstformand (Karsten Hønge):

Der er ingen korte bemærkninger. Tak til hr. Kim Valentin. Næste ordfører er fru Karin Liltorp, Moderaterne.

Kl. 14:14

(Ordfører)

Karin Liltorp (M):

Som det allerede er blevet sagt, kommer brint til at være en del af fremtidens klimaløsninger, da det er et seriøst alternativ til de fossile brændstoffer, uden at det medfører CO2-udledning. Men en af de store udfordringer lige nu er bl.a. transport af brint på tværs af landet.

Forslaget her imødekommer aktørernes efterspørgsel på klare rammer, med henblik på at brintmarkedet kan komme hurtigt i gang. Klare rammer skaber den nødvendige tryghed, for at nye virksomheder tør at investere i dette område, og vi har brug for både offentlige og private investeringer i brintteknologien for at fremme den grønne omstilling. Forslaget vil derfor – ud over i sig selv at bidrage til den grønne omstilling – på sigt også bidrage til dansk erhvervsliv og skabe nye muligheder og flere danske arbejdspladser, da det netop skaber den nødvendige tryghed for de firmaer, der overvejer brintprojekter.

Derudover omhandler lovforslaget som sagt et pilotprojekt i Stenlille, hvor man vil forsøge sig med CO2-lagring. Det har vi allerede været inde på i forbindelse med de sidste to lovforslag. Den viden, der kommer ud af det her pilotprojekt, vil komme alle fremtidige aktører til gode, da det selvfølgelig også vil være et vigtigt element i fremtidens klimaløsninger.

Jeg tror på, at denne løsning kan blive til et attraktivt erhvervseventyr for Danmark. Selvfølgelig vil vi i Moderaterne gerne være med til at fremme den løsning, og vi bakker op om forslaget.

Kl. 14:16

Tredje næstformand (Karsten Hønge):

Der er ingen korte bemærkninger. Tak til fru Karin Liltorp. Den næste ordfører er hr. Karsten Filsø, SF.

Kl. 14:16

(Ordfører)

Karsten Filsø (SF):

Tak for det. Det er en pose blandede bolsjer, vi her skal tage stilling til. Det er et temmelig omfattende lovforslag, som indeholder flere forskelligartede elementer, og umiddelbart er det svært at se, at alt i den her pakke haster, og jeg tænker her bl.a. på ændringerne i Energinet.

Jeg vil sætte et par ord på brintdelen. Det giver god mening at tilrette lovgivningen til den virkelighed, vi kigger ind i, med øget brintproduktion og den deraf følgende opgave med at transportere brinten. Det er også o.k., at vi handler i Danmark, før vi får fælles EU-regler og de er vedtaget.

I SF ser vi helst den størst mulige andel af grønt produceret el anvendt direkte i elektrificeringen. Det giver den bedste udnyttelse. Men den produktion er ujævn, og derfor giver det også rigtig god mening at udnytte noget af den overskudsenergi, der er, når der findes diverse ptx-produktioner.

Elledningsnettet er under udbygning både i Danmark og i Tyskland, og der vil vi fremover kunne transportere mere strøm til direkte forbrug. Men flere store brintprojekter er på vej, og transportvejene og infrastrukturen for brinten skal sikres.

I lovforslaget lægges der op til, at ministeren kan dispensere fra loven. Det er der formentlig ingen problemer i, og det er nok nødvendigt med en smidighed på det her felt. Men da det her på mange måder er nyt land, der betrædes, så ønsker SF, at Folketinget orienteres, når det sker, så vi kan følge udviklingen tæt. SF anbefaler lovforslaget.

Kl. 14:18

Tredje næstformand (Karsten Hønge):

Der er ingen korte bemærkninger. Tak til hr. Karsten Filsø. Den næste ordfører er fru Lise Bech, Danmarksdemokraterne.

Kl. 14:18

(Ordfører)

Lise Bech (DD):

Tak, formand. Som hr. Kim Valentin sagde, er det så det andet forslag. Det går stærkt i det her Klimaministerium. Det er jo fantastisk, at vi har fået en ny klimaminister. Men det her lovforslag er jo også en opfølgning på flere politiske aftaler.

Lovforslaget skal skabe rammer for etablering af en brintinfrastruktur, der understøtter den grønne omstilling og fremmer udviklingen af power-to-x. Lovforslaget skal desuden flytte tidspunktet for Energinets overgang fra en hvile i sig selv-regulering til en indtægtsrammeregulering, så der er tid nok til at implementere de nødvendige ændringer. Desuden skal lovforslaget give hjemmel til, at Energinet og dermed Gas Storage Denmark etablerer et pilotprojekt for CO2-lagring i Stenlille samt rørlagt CO2-transport til lageret.

Reglerne for kommunal modregning på gasområdet skal forlænges, og gebyrreglerne samt udpegningsgrundlaget for Energinets interessentforum tilpasses. Det foreslås desuden, at bestemmelsen om kommunal modregning i lov om gasforsyning forlænges, selv om den ellers skulle ophæves, fordi man mod forventning ikke har afsluttet processen om udlodning til de tidligere ejerkommuner i HMN GasNet P/S.

Ligesom ved det forrige lovforslag foreslås det, at det her lovforslag bliver uden en solnedgangsbestemmelse, for at sikre klare og langsigtede rammevilkår for sektoren, og ligesom ved det tidligere forslag er årsagen til også den her hastebehandling, at lovforslaget skulle træde i kraft den 1. januar 2023. Nu er der rigtig mange ordførere, der har klaget over det her med hastebehandlingen, og jeg kan kun tilslutte mig det. Men alligevel synes vi, at vi er nødt til ligesom at sige ja til det her, for det er jo også en god idé. Lovforslaget har nemlig været i ekstern høring i juli og august og i september, hvor lovforslaget var delt i to, og høringsparterne har jo generelt været positive over for det her lovforslag og den foreslåede rammeregulering for brint.

Danmarksdemokraterne kan tilslutte sig lovforslaget.

Kl. 14:21

Tredje næstformand (Karsten Hønge):

Der er ingen korte bemærkninger. Tak til fru Lise Bech. Den næste ordfører er hr. Steffen W. Frølund, Liberal Alliance.

Kl. 14:21

(Ordfører)

Steffen W. Frølund (LA):

Tak. Det her lovforslags hovedformål er at sikre fornuftige rammer for etableringen af en brintinfrastruktur på samme vilkår, som vi kender det fra gas.

Brugen af brint i sammenhæng med store mængder grøn energi har potentialet til at løse mange af de omstillingsudfordringer, vi står over for. Brint kan lagres og bruges og har mange omdannelsespotentialer. Med lovforslaget sker der også forskellige tilpasninger af rammerne for Energinet som konsekvens af omorganiseringer. Endelig åbnes der for, at man kan etablere et CO2-lager i den danske undergrund, som Gas Storage Denmark i Stenlille skal stå for.

Det er alt sammen fornuftigt, og Liberal Alliance kan støtte lovforslaget.

Kl. 14:21

Tredje næstformand (Karsten Hønge):

Der er ingen korte bemærkninger. Tak til hr. Steffen W. Frølund. Næste ordfører er fru Mona Juul, Det Konservative Folkeparti.

Kl. 14:22

(Ordfører)

Mona Juul (KF):

Tak for ordet. L 8 er den nye regerings første pose blandede bolsjer. Det er regulering af brintinfrastruktur, omorganisering af Energinet, varetagelse af CO2-lagring, så vi kan få gennemført pilotprojektet ved Stenlille, justering af såvel myndighedsbehandling på gas som af reglerne for kommunal modregning på gas og endelig justering af reglerne for udpegningsgrundlaget m.v. for Energinets interessentforum. Jeg er ikke særlig begejstret for blandede poser bolsjer, og derfor vil jeg allerede nu sige, at det skal vi passe rigtig meget på med. Det er altid der, hvor man finder de her hold mund-bolsjer. Det er der, hvor vi finder nogle af de ting, som ministeriet gerne lige vil af med i en snæver vending, og det skal vi være meget opmærksom på.

Det her er baseret på aftaler, som Konservative er med i, og derfor bakker vi umiddelbart op. Men det bliver lige med det lillebitte forbehold, at vi har behov for at tjekke op på et par punkter i høringssvarene. Det må ikke gå så hurtigt, at vi overser noget, og det kan vi let komme til lige nu. Derfor har jeg behov for lige at slutte med at nævne her, at jeg ikke håber, at den nye regering tager den tidligere regerings unoder med sig omkring både blandede bolsjer og hastelovbehandling, for det duer ikke at sige én ting på tv og så gøre noget andet, når vi står hernede i Folketingssalen. Tak for ordet.

Kl. 14:23

Tredje næstformand (Karsten Hønge):

Der er ingen korte bemærkninger. Tak til fru Mona Juul. Næste ordfører er hr. Søren Egge Rasmussen, Enhedslisten.

Kl. 14:23

(Ordfører)

Søren Egge Rasmussen (EL):

Jamen den blandede pose brintbolsjer kunne have været langt større, for det er sådan set ikke alt i brintaftalerne, der er taget med i det her lovforslag, f.eks. de direkte linjer. Og i forlængelse af det havde vi jo også planlagt nogle geografisk differentierede forbrugstariffer og lokal kollektiv tarifering, bare for at gøre det endnu mere kompliceret. Så der var sådan set noget inde i aftalerne, som vi fik med som resultat af en forhandling. Jeg tror endda, noget af det har været i høring. Så det kunne egentlig være rart at høre i en udvalgsbehandling, hvad det er for nogle elementer fra brintaftalerne, som ikke er med her, men man har måske en god forklaring på, hvorfor de kommer lige om lidt i en anden pose bolsjer.

Så synes jeg heller ikke, at det er helt klart med den her statslige brintinfrastruktur, om det er Evida eller det er Energinet, som skal stå som ejer af de overordnede brintledninger. Det kunne måske være meget godt at få afklaret på et tidspunkt, når man nu sådan har to statslige aktører. Den slags må kunne koordineres på god vis. Om det så skal være en geografisk opdeling, skal jeg ikke kunne sige, men der må jo være noget der.

Men vi står over for noget her, hvor vi er på vej med at holde et brintudbud, hvor vi skal have mest mulig brint til den lavest mulige tilskudspris. Vi har jo tidligere har haft processer, hvor vi forestillede os, at vi måske kunne komme frem til at styre, at vi fik brinttog og brintfærger og alt muligt andet i Danmark. Og så løber man ind i, at man ikke må lave sådan nogle systemer, og at EU kommer og siger, at det er dobbelt statslig støtte og sådan, og det er nok også rigtigt. Så er vi altså endt der, hvor det er mest mulig brint, vi producerer, og så er det ikke sikret, at den brint bliver brugt i Danmark. Men jeg synes, at der sådan set ligger en opgave i, at der er aktører i Danmark, som f.eks. er aktive i transportsektoren, som prøver at se på, hvad det er for nogle muligheder, der ligger ligefor.

Jeg synes også, der kunne have været et par bolsjer mere med omkring, at det jo er i proces at lave planlovsændringer, så vi kommer frem til at have 10-15 områder i Danmark, hvor den vedvarende energi bliver topprioriteret, og hvor man kan ekspropriere, hvis det er sådan, at man synes, man virkelig skal lave nogle store områder. Og i nogle af de områder kunne man jo godt forestille sig, at der kom nogle brintanlæg, som havde direkte linjer hen til nogle vindmøller eller solceller. Der synes jeg, at vi mangler at få styret, at spildvarmen fra et brintanlæg kommer ind i fjernvarmesystemet. Jeg har så fået at vide, at det ikke er så klogt at styre det, fordi de samfundsøkonomiske omkostninger ved ledningsføringen af strøm hen til et brintanlæg sådan set er mere omfattende end værdien af den spildvarme, man kan få ud. Jeg ved ikke, om det er rigtigt. Jeg tror ikke, det er rigtigt i alle tilfælde. Og jeg synes, der ligger en opgave i det, hvis man kan være med til at præge, at der er flest mulige brintanlæg, hvorfra spildvarmen kommer ind i vores fjernvarmesystem eller bliver anvendt på anden vis.

Jeg ved, der er nogle større byer, der har det i deres planlægning, at det kunne være brintanlæg, som ligger et eller andet sted, hvor det kan kobles på fjernvarmesystemet. Og det synes jeg vi skylder os selv. Det kan godt være, at der er nogle, der kan regne sig frem til i et regneark, at det er endnu væsentligere, at man lægger brintanlæggene steder, hvor det overordnede elnet er stærkt nok til det uden at skulle udbygges for meget. Men det kunne jo også godt være, at man kunne finde placeringer relativt tæt på Aalborg, Aarhus, København og andre større byer, hvor det er helt naturligt, at spildvarme kommer ind og bliver en god samlet løsning.

Så jeg havde gerne set, at der var endnu flere bolsjer med i den her pakke, men Enhedslisten kan tilslutte sig lovforslaget.

Kl. 14:27

Tredje næstformand (Karsten Hønge):

Der er ingen korte bemærkninger. Tak til Hr. Søren Egge Rasmussen. Næste ordfører er hr. Christian Friis Bach, Radikale Venstre.

Kl. 14:27

(Ordfører)

Christian Friis Bach (RV):

Tak for det. Jeg er enig med fru Mona Juul i, at det er blandede bolsjer. Der er transport og lagring af brint, omorganisering af Energinet, og så var der et CO2-lager i Stenlille, der lige kom med. Jeg kan også udtrykke bekymring for lovforslag af den karakter, men på vegne af vores klima- og energiordfører, fru Samira Nawa, vil jeg bare udtale, at jeg ved, at hun er meget glad for bolsjer og hun støtter alle dele af dette lovforslag, og det gør vi i Radikale Venstre.

Det her med power-to-x har jo altid været lidt mystisk; hvad var det der x? Nu ved vi, at x i hvert fald er brint, og vi bakker op om at få etableret den her brintinfrastruktur. Jeg håber også, at x bliver metanol. Det er ikke for at dvæle ved min tid ved FN endnu en gang, men der var jeg ansvarlig for udviklingen af ny bilteknologi og fulgte meget nøje udviklingen af brintbiler og blev overbevist om, at det nok ikke var den vej, vi skulle gå. Jeg har også besøgt Blue World Technologies oppe i Aalborg og lyttet til, hvordan metanol kan komme til at spille en fremtrædende rolle i vores eksisterende infrastruktur til transportsektoren. Men også hvis vi skal lave metanol, har vi jo brug for brint og den her brintinfrastruktur.

Så der er store perspektiver i det her lovforslag, om end det er blandede bolsjer. Der er i lovforslaget virkelig perspektiver for udvikling af en fremtidig power-to-x-infrastruktur i Danmark, og derfor støtter vi op om lovforslaget.

Kl. 14:29

Tredje næstformand (Karsten Hønge):

Der er ingen korte bemærkninger. Tak til hr. Christian Friis Bach. Næste ordfører er hr. Nick Zimmermann, Dansk Folkeparti.

Kl. 14:29

(Ordfører)

Nick Zimmermann (DF):

Dansk Folkeparti kan støtte nærværende lovforslag. Forslaget har bl.a. til hensigt at skabe rammerne for etableringen af en brintsektor i Danmark og at give Energinet hjemmel til at etablere et CO2-lager og varetage den rørførte transport af CO2 til lageret.

Dansk Folkeparti er en del af klimaaftalen fra 2020, hvor det blev besluttet, at fangst og lagring af CO2 skulle være et væsentligt element i nedbringelsen af Danmarks udslip af kuldioxid. Det bakker Dansk Folkeparti varmt op omkring, idet lagring af CO2 er et godt alternativ til at nedbringe produktionen af kuldioxid, som kan være vanskelig at reducere inden for visse produktionsområder.

Med lovforslaget bliver der etableret et pilotprojekt for CO2-lagring, hvis det er i lille omfang, i regi af Energinet. Det er et pilotprojekt, som vi fra Dansk Folkepartis side vil følge nøje, da CCUS efter vores opfattelse er en central del af de danske klimaambitioner.

Dansk Folkeparti ønsker naturligvis også, at Danmark nedsætter sit udslip af kuldioxid, men det skal ske på en måde, så de økonomiske omkostninger for vores samfund bliver så begrænsede som overhovedet muligt. Særlig set i lyset af at vi i den vestlige verden befinder os i en økonomisk krise, er det nødvendigt, at Danmark skal fungere som model for andre landes nedbringelse af CO2, og at vi med udmøntningen af klimaaftalen viser, at reduktioner af CO2-udslippet kan etableres uden drastiske økonomiske konsekvenser for Danmark.

Danmarks udslip af CO2 udgør som bekendt omkring 1 promille af verdens samlede CO2-udslip, og den danske reduktionsindsats kan således i sig selv ikke gøre nogen stor forskel. Men man kan, hvis det bliver udført rigtigt, måske inspirere andre lande til at betræde samme sti som Danmark med langt større effekt for den globale CO2-udledning.

Lovforslaget indeholder ud over det nævnte en lang række andre bestemmelser, som vi fra Dansk Folkepartis side også bakker op om. Tak.

Kl. 14:31

Den fg. formand (Erling Bonnesen):

Der er ikke nogen korte bemærkninger, så vi siger tak til ordføreren. Så er vi igennem ordførerrækken og giver ordet til klima-, energi- og forsyningsministeren. Værsgo.

Kl. 14:32

Klima-, energi- og forsyningsministeren (Lars Aagaard):

Tak til ordførerne for kommentarerne og bemærkningerne til lovforslaget. Jeg bliver nødt til lige at fortælle en lille personlig ting: Jeg er helt vild med blandede bolsjer. Jeg kan lide poser, hvor der er lidt forskelligt i – og jeg mener det, når det gælder bolsjer, men jeg mener det sådan set også politisk. Så på den måde er der en rød tråd i forhold til den klima- og energipolitik, vi skal føre sammen. Jeg respekterer, når det kommer til lovgivning, at blandede bolsjer ikke er en favorit. Det er det heller ikke for mig, og jeg vil gøre mit yderste for at respektere de ord, der er faldet derom. Jeg er enig i, at det giver os alle sammen lidt pressede arbejdsvilkår. Men jeg takker for, at det høje Ting på trods af det har givet sin opbakning til, at vi kan hastebehandle lovforslaget.

Tilbage i marts blev der indgået en ambitiøs aftale om udvikling af fremme af brint og grønne brændstoffer. Nu skal vi sikre, at brinten kan transporteres i rør og lagres i undergrunden. Der er også lavet en aftale om de rammevilkår, der skal være i Danmark, for at lagre CO2 i undergrunden, så vi bevæger os fremad, og nu nærmer vi os altså tiden, hvor det er infrastrukturen, der er det næste, der skal på plads. Det er selvsagt nødvendigt, at vi kan gøre noget med den fangede CO2 – ultimativt transportere det i rør og føre det frem til et lager. Med det her lovforslag implementerer vi de aftaler, så det bliver til virkelighed. Lovforslaget lægger samtidig op til at sikre effektive og fremtidssikrede rammer for Energinet, som ejer og driver dele af den centrale energiinfrastruktur, herunder lagrene.

Som det fremgår af lovforslaget, har det for det første til formål at skabe rammer for etablering af en brintinfrastruktur, som kan understøtte den grønne omstilling og fremme udviklingen af power-to-x. Vi har ikke den rørbundne infrastruktur i dag, og lovforslaget skaber de overordnede rammer for, at det kan blive muligt i fremtiden. Idet vi læner os op ad den eksisterende logik i reguleringen af vores gassektor, føler jeg mig tryg ved, at lovforslaget bevæger sig inden for det, der også bliver den europæiske ramme for, hvordan arbejdsdelingen skal være på gasmarkedet mellem dem, der putter gas ind, dem, der skal tage noget ud, dem, der skal transportere det, og dem, der skal handle det.

Som aftalt med partierne bag aftalen om fremme af udviklingen af brint og grønne brændstoffer vil regeringen snart præsentere et oplæg, der er mere konkret, med hensyn hvordan ejerforholdene og brintinfrastrukturen skal være. Så til de spørgsmål, som hr. Søren Egge Rasmussen stillede, vil jeg sige: Det ligger sådan set i kortene og samarbejdets ånd, at det skal vi vende tilbage til, for det skal ikke hastes igennem, men først forhandles i forligskredsen, før vi kommer til at svare på de spørgsmål, der blev rejst. Jeg ser naturligvis frem til at drøfte det med Folketingets partier, lige så snart vi har haft mulighed for at fremsætte forslaget.

For det andet foreslås det, at førnævnte Energinet og derigennem dets datterselskab Gas Storage Denmark får hjemmel til at varetage lagring af CO2. Som flere ordførere har nævnt, har det sammenhæng med det lovforslag, vi drøftede lige før, om CCUS-puljen.

For det tredje skal lovforslaget sikre, at omorganiseringen af Energinets koncern indarbejdes i lov om gasforsyning, herunder at vi ændrer reglerne om den økonomiske regulering, så de kan rumme de organisatoriske ændringer, der skal gennemføres af Energinet. Heri ligger så også en udskydelse af de aftaler, der er omkring den justerede økonomiske regulering af Energinet.

Endelig indeholder lovforslaget en række mindre justeringer af væsentlige regler og bestemmelser. Det gælder bl.a. reglerne om kommunal modregning på gasområdet, som skal forlænges, for at de sidste kommuner, der skal have penge for salg af naturgasdistribution, bliver underlagt samme regler som alle de andre kommuner, og reglerne om justering af myndighedsbetaling på gasområdet. Derudover ændrer vi på udpegningsgrundlaget for Energinets interessentforum.

Lovforslaget har ikke en solnedgangsklausul. Det skal der jo normalt være, så det sikres, at Folketinget kan genbehandle lovforslagene, hvis der er saglige hensyn hertil. I dette tilfælde er det imidlertid det mest saglige at lade være, da lovforslaget har til formål at sikre de langsigtede rammevilkår for brintinfrastruktur og CO2-lagring og dermed give alle aktørerne på de felter robuste rammer for at udvikle de løsninger, vi fremadrettet får behov for i klimaarbejdet.

Jeg ser frem til at drøfte og behandle lovforslaget i udvalget, og med disse bemærkninger vil jeg anmode om velvillig behandling af lovforslaget. Tak for ordet.

Kl. 14:37

Den fg. formand (Erling Bonnesen):

Der er ikke nogen korte bemærkninger, så vi siger tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Udvalget vedrørende forslag til lov om ændring af lov om fremme af effektiv energianvendelse og drivhusgasreduktion og forslag til lov om ændring af lov om gasforsyning, lov om Energinet og lov om elforsyning. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 1. behandling af lovforslag nr. L 9:

Forslag til lov om ændring af lov om radio- og fjernsynsvirksomhed m.v. (Ændring af beskikkelsesperiode for DR's bestyrelse).

Af kulturministeren (Jakob Engel-Schmidt).

(Fremsættelse 19.12.2022).

Kl. 14:38

Forhandling

Den fg. formand (Erling Bonnesen):

Forhandlingen er åbnet, og den første ordfører er fra Socialdemokraterne. Det er hr. Kasper Sand Kjær. Værsgo.

Kl. 14:38

(Ordfører)

Kasper Sand Kjær (S):

Tak for ordet. Lovforslaget, som vi behandler nu, har til formål at udmønte en del af den medieaftale, som den nu tidligere regering indgik før sommeren med SF, Radikale Venstre, Enhedslisten, Frie Grønne, Alternativet og Kristendemokraterne.

Af medieaftalen fremgår det, at DR skal have en stærk og uafhængig bestyrelse, som understøtter udviklingen af DR som en moderne medievirksomhed. For at finde den bedste form for en ny bestyrelse og dermed også en ny styring af DR besluttede vi i medieaftalen at nedsætte et udvalg, som skal komme med anbefalinger til en fremtidig sammensætning af DR's bestyrelse og til, hvordan vi sikrer de rigtige balancer, som jo skal findes i sådan en bestyrelse, mellem faglige kompetencer, uafhængighed og folkelig forankring. Det er en ny bestyrelsessammensætning, som skal afspejle den komplekse og vigtige opgave, som DR har, både som en moderne medievirksomhed i en digital tid, men også som en bærende kulturinstitution i Danmark og som en vigtig platform for den offentlige og demokratiske samtale i Danmark.

Det fremgår af medieaftalen, at den nuværende bestyrelse, som ellers står til at udløbe pr. 31. december i år, skal genbeskikkes for 2 år, indtil en ny model for sammensætning af DR's bestyrelse er på plads, sådan at den nye model for DR's bestyrelse har virkning fra 2025 og frem. Det er den del, altså genudpegningen af DR's bestyrelse, som kulturministeren og regeringen foreslår udmøntet med det her lovforslag. Samtidig præciseres det med lovforslaget, hvordan de seks største partier skal forstås, hvis der undervejs i perioden skal ske udskiftning af de udpegede bestyrelsesmedlemmer.

Det er jo et lidt fremskredent tidspunkt på året, og derfor er det også helt nødvendigt, at vi hastebehandler lovforslaget, sådan at DR også har en bestyrelse den 1. januar, for ellers ville den nuværende bestyrelse jo udløbe, uden at der var en ny. Med de ord kan jeg meddele, at Socialdemokratiet bakker op om lovforslaget. Tak.

Kl. 14:40

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren og går videre til Venstres ordfører, og det er hr. Jan E. Jørgensen. Værsgo.

Kl. 14:40

(Ordfører)

Jan E. Jørgensen (V):

Tak for det. Socialdemokratiets ordfører har redegjort for lovforslaget, og det har han gjort ganske glimrende. I Venstre har vi nøje overvejet, om vi vil være skyld i, at sendesignalet stopper med nytårsklokkerne, og at der ikke kan være DR fra den 1. januar. Det ville jo være en stor byrde at have på sine smalle skuldre. Så vi har læst lovforslaget grundigt.

Vi har ikke mindst hæftet os ved de mange høringssvar, der er kommet. Det er et forslag, der har været i høring hos bl.a. Arbejdermuseet, Bispebjerg Lokal-TV, DanToto Racing Live, Den Gamle By, Den Kristne Producent Komité, Samsø Posten og ikke mindst Vikingeskibsmuseet i Roskilde, og jeg kan betrygge forsamlingen med, at der nærmest er ingen, der har svaret på høringsforslaget, og dem, der har svaret, synes, at det er et godt lovforslag.

Når man så samtidig i lovforslaget kan læse, at det ikke har nogen økonomiske konsekvenser for det offentlige, ingen økonomiske konsekvenser for erhvervslivet, ingen administrative konsekvenser for borgerne, ingen klimamæssige konsekvenser, ingen miljø- og naturmæssige konsekvenser og heller ikke har relation til EU-retten, så lægger vi i Venstre hånden på kogepladen og når frem til en konklusion om, at det nok er meget fornuftigt at lade bestyrelsen fortsætte 2 år endnu, og medmindre jeg hører meget vigtige argumenter imod, anbefaler vi forslaget til vedtagelse.

Kl. 14:42

Den fg. formand (Erling Bonnesen):

Tak for det. Det var der ingen bemærkninger til, så tak til ordføreren. Vi går videre til Moderaternes ordfører, og det er hr. Jon Stephensen. Værsgo.

Kl. 14:42

(Ordfører)

Jon Stephensen (M):

Tak for ordet. Såvel Socialdemokratiet som Venstre har i smukke vendinger gjort rede for, hvorfor det er nødvendigt at forlænge DR's bestyrelse med 2 år. Moderaterne bakker også op og støtter at forlænge beskikkelsesperioden for DR's bestyrelse med 2 år for i denne periode grundigt at få tid til at udpege en ny bestyrelse med de kvalifikationer, ministeren finder bedst egnede til opgaven. Tak for ordet.

Kl. 14:43

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren, og vi går videre til SF's ordfører, og det er fru Charlotte Broman Mølbæk. Værsgo.

Kl. 14:43

(Ordfører)

Charlotte Broman Mølbæk (SF):

Tak for det. I dag behandler vi lovforslaget om en ændring af loven om radio- og fjernsynsvirksomhed, herunder beskikkelsesperioden for DR's bestyrelse. I SF bakker vi op om en ændring af beskikkelsesperioden, fordi det er vigtigt, at DR har en fungerende bestyrelse frem til den endelige afklaring af sammensætningen af den nye bestyrelse, der skal leve op til kriterierne i den nye medieaftale. For SF er det vigtigt, at DR har en bestyrelse med gode forudsætninger for, at deres arbejde kan bidrage til at sikre en høj faglighed og en bred folkelig forankring. Det er vigtigt for vores land og vores fælles historie, at DR fortsat står stærkt som et centralt samlingspunkt.

Medieaftalen var en vigtig og meget ambitiøs aftale, som vi er meget stolte af i SF. Den er afgørende for, at vi kan beskytte vores børn og unge i et hastigt foranderligt medielandskab med stadig større indflydelse fra streamingtjenester og sociale medier, og at vi samtidig kan højne kvaliteten af det, de ser. De skal have mulighed for at spejle sig, blive inspireret og udvikle sig, og det er medieaftalen med til at sikre. Vi havde et godt samarbejde med den tidligere kulturminister, som havde de samme høje ambitioner om at sikre den danske historiefortælling og sikre målrettede indsatser for børn og unge. Derfor er vi også lettede over at læse, at den nye regering vil videreføre de gode takter i medieaftalen.

Vi kan da godt være bekymret for den del, der handler om kulturbidrag, fordi vi mener, det er afgørende, at streamingtjenesterne også bidrager til det kulturelle fællesskab i Danmark ved fortsat at producere dansk indhold af høj kvalitet. Det håber jeg at vi sammen kan finde nogle løsninger på og at vi bliver inviteret til forhandlinger om, og jeg håber, at vi fortsat kan hjælpes ad med at styrke den danske filmbranche og den lange tradition, vi har i Danmark, for produktioner af meget høj kvalitet, som anerkendes på de mange internationale scener.

Med disse bemærkninger stiller SF sig positivt over for lovforslaget, og vi ser frem til det kommende samarbejde med den nye regering og den nye kulturminister.

Kl. 14:45

Den fg. formand (Erling Bonnesen):

Mange tak for det. Der er ingen korte bemærkninger, så vi siger tak til ordføreren. Og vi går videre til Danmarksdemokraterne, og det er hr. Søren Espersen. Værsgo.

Kl. 14:46

(Ordfører)

Søren Espersen (DD):

Tak for det, og tak til Socialdemokraternes ordfører for en god gennemgang af lovforslaget og også til Venstres ordfører for at fastslå, at det overhovedet ingen konsekvenser har. Derfor er vi heller ikke nervøse for at støtte forslaget her. Det er nødvendigt i den her overgangsperiode, indtil man finder ud af, hvad man skal have. Jeg kan måske samtidig sige, at vi selvfølgelig støtter forslaget, men at det ikke er det samme, som at vi støtter, at DR skal underlægges den medieaftale, som der er. Men det vender vi tilbage til.

Lovforslaget betyder jo altså, at den nuværende bestyrelse forlænges frem til udgangen af 2024, og så kommer der en ny bestyrelse. Der er ingen penge i forslaget, og det har som sagt ikke nogen økonomiske konsekvenser for hverken det offentlige eller for erhvervslivet. Så vi støtter lovforslaget fra regeringen. Tak.

Kl. 14:47

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Vi går videre til Liberal Alliance, og det er fru Katrine Daugaard. Værsgo.

Kl. 14:47

(Ordfører)

Katrine Daugaard (LA):

Tak. Som nyvalgt er det her min første ordførertale. Lovforslaget her er temmelig lille og let at forklare. Til dels ønsker regeringen at præcisere, at når de seks største partier skal indstille nye kandidater til DR, sker det altså efter partiets størrelse på udpegningstidspunktet. Det er jo en relevant præcisering i de her tider, hvor partimedlemskab er en noget flydende størrelse.

Herudover øges beskikkelsesperioden for den nuværende DR-bestyrelse med 2 år. Det bunder i et ønske om at nedsætte et udvalg, der anbefaler en ny sammensætning af DR's bestyrelse, som skal sikre faglige kompetencer, uafhængighed og en folkelig forankring. En folkelig forankring er jo ganske ambitiøst; særlig idéen om en folkelig forankring i DR virker på mig noget urealistisk. Men regeringen skal da have lov til at gøre forsøget. Så Liberal Alliance støtter forslaget.

Kl. 14:48

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Vi går videre til Det Konservative Folkeparti, og det er hr. Per Larsen. Værsgo.

Kl. 14:48

(Ordfører)

Per Larsen (KF):

Tak for det. Regeringen har jo ønsket at hastebehandle L 9 om ændring af beskikkelsesperioden for DR's bestyrelse. Og hvis ikke lovforslaget bliver vedtaget, ja, så har DR ingen bestyrelse efter den 1. januar og dermed ingen øverste ledelse. Der er selvfølgelig mange ting i den tidligere regerings medieaftale, som vi i Konservative kunne have ønsket os bedre. Vi har eksempelvis ønsket os et slankere DR. Men vi stemmer selvfølgelig for det her forslag, så DR fortsat kan have en bestyrelse.

Kl. 14:49

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Vi går videre til Enhedslisten, og det er hr. Søren Søndergaard. Værsgo.

Kl. 14:49

(Ordfører)

Søren Søndergaard (EL):

Forslaget er jo blevet beskrevet, og vi er rigtig glade for, at der også fra Socialdemokratiets side er helhjertet opbakning til medieaftalen. Det håber vi gør sig gældende for hele medieaftalen, for det er jo sådan, at når man indgår en aftale, er det klart, at man står ved den, også efter et valg. Især når der er flertal for den efter et valg, står man selvfølgelig ved den. Derfor glæder vi os selvfølgelig over, at Socialdemokratiets tilslutning til den aftale, vi har lavet på det her område, også gælder på de andre områder i den medieaftale, vi aftalte, f.eks. når det gælder kulturbidraget.

Det er jo rigtigt, at det her står i medieaftalen. Det, der ikke er blevet sagt, er jo, at det var udtryk for et kompromis i medieaftalen, fordi der var meget forskellige holdninger til, hvordan DR's bestyrelse skulle se ud. Jeg vil sige, at regeringen lidt som en tyv i natten kom med det forslag, at det skulle være en såkaldt professionel bestyrelse. Det er måske lidt en fornærmelse mod en række af de mennesker, der sidder der allerede i dag. Men det var i hvert fald meget svært for nogle af os at få opklaret, hvad det var, der skulle være det positive ved en ændret sammensætning af DR's bestyrelse.

Vi har den opfattelse, modsat Liberal Alliance – vi kan allerede høre, at der er ideologiske forskelle, og det er jo godt – at når de danske skatteydere putter mange, mange hundrede millioner, faktisk milliarder i DR, skal der også være en eller anden forbindelse til befolkningen. Vi har ikke sagt, at det nødvendigvis skal være politikere; vi er åbne for idrætsforeninger, lytterorganisationer, hvis man vil det, pensionistorganisationer, fagbevægelsen, arbejdsgiverforening eller hvad som helst. Men det skal være noget, der kan give DR en eller anden form for folkelig forankring. Det synes vi er en vigtig ting. Derimod synes vi måske, at det der med at afkoble det helt fra en folkelig forankring ikke er nogen særlig god ting.

Så blev kompromiset jo, som det blev: Vi undersøger det nærmere. Og det tager noget tid, og derfor genbeskikker vi den bestyrelse, der er, og så kommer vi tilbage til det. Det er så det forslag, vi behandler i dag. Og så kommer vi jo netop tilbage til den diskussion, og den vil jeg da se frem til at vi får mulighed for at føre. Og det gør vi så med den nye kulturminister, som jeg vil byde velkommen. Vi ser selvfølgelig frem til at tage den diskussion med den nye kulturminister. Tak.

Kl. 14:52

Den fg. formand (Erling Bonnesen):

Tak til ordføreren. Der er ingen korte bemærkninger. Vi går videre til Radikale Venstre, og det er hr. Christian Friis Bach som ordfører. Værsgo.

Kl. 14:52

(Ordfører)

Christian Friis Bach (RV):

Tak for det. Jeg vil også først benytte lejligheden til her fra talerstolen at ønske hjertelig tillykke til den nye kulturminister, og så vil jeg som de foregående ordførere glæde mig over det her fredsommelige lovforslag, som kan samle os før jul, om at forlænge bestyrelsens periode og arbejde hen imod en stærk og uafhængig bestyrelse for DR. Så derfor støtter Radikale Venstre lovforslaget. Tak.

Kl. 14:52

Den fg. formand (Erling Bonnesen):

Tak til ordføreren. Så går vi videre til Nye Borgerliges ordfører, og det er hr. Mikkel Bjørn. Værsgo.

Kl. 14:53

(Ordfører)

Mikkel Bjørn (NB):

Nu startede Socialdemokratiets ordfører med at omtale DR som en kulturbærende institution, en kulturinstitution. Det lyder jo meget godt; selv synes jeg, det lyder absolut fremragende. I Nye Borgerlige er vi bare kommet til den konklusion, at DR har bevæget sig væk fra at være en kulturbærende institution, og det er der mange eksempler på. Et godt eksempel, selv om det er i småtingsafdelingen, er, at DR i foråret udgav en artikel, hvor man skelnede mellem kvinder og livmoderbærende individer, og det er jo bare et af mange eksempler på, at DR simpelt hen har bevæget sig væk fra at være en kulturbærende institution og langt hen ad vejen er blevet en propagandainstitution for venstrefløjen.

Derfor er vi i Nye Borgerlige kommet til den konklusion, at DR bør privatiseres, og derfor er vi jo ikke tilhængere af den her model, hvor man udpeger bestyrelser. Derfor synes vi helt principielt, at det vil være mest rigtigt simpelt hen at stemme imod det her forslag. Så det er vores holdning.

Kl. 14:54

Den fg. formand (Erling Bonnesen):

Der er ikke nogen korte bemærkninger, så vi siger tak til ordføreren og går videre til Dansk Folkepartis ordfører, og det er fru Pia Kjærsgaard. Værsgo.

Kl. 14:54

(Ordfører)

Pia Kjærsgaard (DF):

Tak for det, og tillykke til kulturministeren. Selv om jeg lige fik det sagt hernede i grebningen, synes jeg, det hører sig til, at det også kommer med i referatet.

I dag behandler vi, som mange andre også har fremført, et lovforslag om udpegelse af DR's bestyrelse, herunder det antal medlemmer, der udpeges af Folketingets seks største partier, med en præcisering af, at hvis der sker udtrædelse af et medlem af bestyrelsen undervejs i perioden – her er der jo sket forandringer af Folketingets sammensætning; et af de før seks største partier er nu ikke længere blandt de seks største – så skal det være de aktuelle seks største partier, der indstiller til, hvem der skal sidde i DR's bestyrelse. Udpegelsen følger altså praksis om, at det er de seks største partier også undervejs i en periode, der udpeger et nyt medlem, hvis det er nødvendigt. Derudover forlænges den nuværende periode med 2 år, så der i 2025 kan fremlægges en ny udpegningsmodel for sammensætningen af DR's bestyrelse. Den diskussion kommer vi tilbage til. Loven ophører dermed ved udgangen af 2024.

Det er et fornuftigt udgangspunkt, at det er de aktuelle seks største partier i Folketinget, der indstiller, at perioden udvides med 2 år ifølge en ny udpegningsmodel. Vi tilslutter os lovforslaget. Tak.

Kl. 14:56

Den fg. formand (Erling Bonnesen):

Tak for det. Der er ikke nogen korte bemærkninger, så tak til ordføreren. Og så kan vi gå videre til kulturministeren. Værsgo.

Kl. 14:56

Kulturministeren (Jakob Engel-Schmidt):

Tak for det. Og tak for næsten fuldtonet opbakning fra Tingets partier til lovforslaget og hastebehandlingen af det. Men før jeg går videre til indholdet, vil jeg sige tak for de mange lykønskninger fra mine kollegaer; det rører mig dybt, så dem skal I have tak for.

Normalt skal man ikke være stolt af at gennemføre hastelovbehandling som minister, og det er jeg heller ikke, men det er nødvendigt for at sikre, at DR har en bestyrelse efter den 1. januar. Nogle vil måske mene, at det ville være uheldigt, hvis kulturministeren som den eneste var ansvarlig for, hvad DR foretog sig, og dermed også kunne påvirke driften af vores public service-medie sådan direkte uden om en bestyrelse. Og derfor sætter jeg også pris på den store opbakning, der har været blandt Tingets partier, til det her lovforslag.

Af aftalen fremgår det – det er jo medieaftalen fra den seneste periode – at beskikkelsesperioden for den nuværende bestyrelse forlænges i 2 år. Det skyldes simpelt hen det forhold, at man i aftalen har beskrevet et arbejde, der skal sikre eller fremme eller foreslå en ny måde at sammensætte bestyrelsen på. Der sidder mange dygtige, engagerede og velmenende mennesker i bestyrelsen i dag, der råder over en bred vifte af kompetencer, og dem skylder vi en stor tak for deres indsats. Med jeres støtte bliver den indsats nu forlænget i 2 år, og samtidig påbegynder der et arbejde for at identificere, hvordan man kan styrke modellen og tilstedeværelsen, eventuelt, af kompetencer i bestyrelsen.

Det er en diskussion og et arbejde, som jeg ser frem til at inddrage alle Tingets partier i, og jeg har også med stor interesse noteret mig de mange bemærkninger, forslag og hentydninger, der er kommet fra de forskellige ordførere. DR er jo vores alle sammens medie, og det er derfor vigtigt, at vi får en bred, dyb og grundig debat om netop sammensætningen af det medies bestyrelse.

Det er vigtigt for mig at præcisere, at lovforslaget cementerer den gældende praksis om udskiftninger i bestyrelsen inden for beskikkelsesperioden. I det tilfælde, at der udtræder et bestyrelsesmedlem eller flere i de kommende 2 år, betyder det, at de samme principper som hidtil gælder. Det er vigtigt at understrege for at sikre gennemsigtighed. Det foreslås derfor, at lovforslagets bestemmelser om den 2-årige forlængelse træder i kraft den 29. december 2022, og at beskikkelsesperioden løber i de kommende 2 år fra den 1. januar.

Med de ord skal jeg sige tak for ordet og tak for opbakningen til lovforslaget.

Kl. 14:59

Den fg. formand (Bjarne Laustsen):

Tak. Der er lige en kort bemærkning fra hr. Søren Søndergaard fra Enhedslisten. Værsgo.

Kl. 14:59

Søren Søndergaard (EL):

Tak, og tak til ministeren. Der er selvfølgelig grænser for, hvad ministeren har haft mulighed for at sætte sig ind i på de ganske få dage, hvor ministeren har været minister; men det kunne jo være, at ministeren i forbindelse med det her arbejde havde fået et indtryk af, om grunden til, at vi går i gang med at lave det her arbejde, i virkeligheden er, at det en EU-beslutning, altså at det er det, der er baggrunden for, at vi nu går i gang med det arbejde med at ændre sammensætningen af DR's bestyrelse.

Kl. 14:59

Den fg. formand (Bjarne Laustsen):

Værsgo til ministeren.

Kl. 14:59

Kulturministeren (Jakob Engel-Schmidt):

Her ville jeg jo gerne enten kunne be- eller afkræfte hr. Søren Søndergaards spørgsmål. Sagen er jo den, at Moderaterne – mit parti – jo ikke fandtes, dengang man indgik den her aftale. Vi sad ikke i Folketinget, og vi havde heller ikke mulighed for at udpege, genudpege eller for den sags skyld have nogen indflydelse på bestyrelsen de kommende 2 år. Derfor betragter jeg mig også i ordets betydning som Tingets tjener og Hendes Majestæts tjener i det her tilfælde.

Jeg er ikke bekendt med, at det skyldes lovgivning i EU, men det vil jeg love ordføreren at undersøge nærmere. Det er dog ikke mit indtryk, at der ligger noget til grund for det – men det er med det forbehold, jeg netop har nævnt.

Kl. 15:00

Den fg. formand (Bjarne Laustsen):

Så siger vi tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Udvalget vedrørende forslag til lov om ændring af lov om radio- og fjernsynsvirksomhed m.v. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

11) 1. behandling af lovforslag nr. L 10:

Forslag til lov om administration af den fælles landbrugspolitik m.v.

Af ministeren for fødevarer, landbrug og fiskeri (Jacob Jensen).

(Fremsættelse 19.12.2022).

Kl. 15:00

Forhandling

Den fg. formand (Bjarne Laustsen):

Forhandlingen er åbnet. Første ordfører er hr. Malte Larsen fra Socialdemokratiet. Værsgo.

Kl. 15:01

Malte Larsen (S):

Mange tak. Jeg er her i dag som vikar for vores ordfører, Anders Kronborg. Dansk landbrug modtager hvert år mere end 7 mia. kr. i landbrugsstøtte. Det er selvfølgelig vigtigt for erhvervet, at der er tryghed om rammerne efter nytår, og at støtteordningerne kan åbne som forventeligt i 2023. Vi skal selvfølgelig også være en aktiv deltager i den fælleseuropæiske landbrugspolitik her for perioden 2023-27.

Jeg har jo selv kendt til en del af landbrugets støtteordninger i mere end 30 år. Jeg glæder mig over, at lovforslaget her også omfatter den meget fremsynede landbrugsaftale, som et meget bredt flertal i Folketinget aftalte for godt et år siden – den mest klimaambitiøse landbrugsaftale, landet endnu har set. Danmark fik da også som et af de første lande godkendt sin plan allerede i sommer. En fjerdedel af landbrugsstøtten skal nu gå til grøn omstilling. Biodiversitet, miljø og ikke mindst klima er kriterier, der i fremtiden indgår i landbrugsstøtten. Men vigtigst er nok det nybrud, at EU i fællesskab stadfæster, at landbrugspolitik ikke blot er fødevarepolitik, men at landbrugsstøtten også skal bruges til at få netop mere biodiversitet, bedre miljø og en mere klimabevidst anvendelse af arealerne.

Jeg skal meddele, at Socialdemokratiet støtter lovforslaget.

Kl. 15:02

Den fg. formand (Bjarne Laustsen):

Tak. Der er ikke nogen korte bemærkninger, så vi kan gå videre til hr. Erling Bonnesen fra Venstre. Hvor er hr. Erling Bonnesen? Han har jo lige været her. Så gør vi det, at vi går videre til fru Charlotte Bagge Hansen fra Moderaterne, som er her. Værsgo.

Kl. 15:03

(Ordfører)

Charlotte Bagge Hansen (M):

Tak for ordet, hr. formand. Det er så anden gang i dag, at jeg har den ære at stå her på talerstolen, denne gang som ordfører på fødevareområdet. Stort tillykke til ministeren. Jeg vil også gerne starte med at sige, at jeg glæder mig utrolig meget til at arbejde sammen med alle jer, der også er ordførere på fødevareområdet, og ikke mindst ministeren. Jeg skal nok gøre mig umage.

Landbruget – fødevarer – er et område, jeg har været tæt på i mange år. Det er et område, jeg brænder for, og det ligger mig meget på sinde. Landbruget har i historien spillet en helt særlig rolle i Danmark, og vi har en stor opgave foran os nu med at fremtidssikre landbrugs- og fødevaresektoren, som står over for en ambitiøs grøn omstilling på rigtig mange områder. Danmark står ikke alene om opgaven; det er i lige så høj grad en opgave for det europæiske fællesskab.

Det er utrolig vigtigt for Moderaterne, at landbruget kender de fremtidige rammevilkår. Landbruget skal planlægge, og det skal udvikle frem i tiden. Vi går også ind for, at vi får og indgår i et konstruktivt og helhjertet samarbejde i EU omkring det her.

Det fremsatte lovforslag tilvejebringer grundlaget for, at landbruget fortsat kan få udbetalt landbrugsstøtte og deltage i den fælles europæiske landbrugspolitik for de kommende 4 år, og det er en landbrugspolitik, der skal træde i kraft den 1. januar 2023. På den baggrund bakker Moderaterne op om lovforslaget. Tak for ordet.

Kl. 15:05

Den fg. formand (Bjarne Laustsen):

Tak. Da der ikke er nogen korte bemærkninger, kan vi gå videre, eller rettere tilbage i ordførerrækken til hr. Erling Bonnesen. Og jeg tror nok, at der er en gammel tradition for, at hvis man ikke lige er her, får man lov til at vente til sidst, men nu står julen for døren, så værsgo til hr. Erling Bonnesen.

Kl. 15:05

(Ordfører)

Erling Bonnesen (V):

Mange tak for det. Og undskyld, men jeg var lige derude, hvor man er, efter at man har passet sin vagt.

I Venstre mener vi, det er vigtigt, at man lever op til sine forpligtelser også i den her situation, herunder i forbindelse med implementeringen af de såkaldte CAP-aftaler, altså i forhold til EU, og så også den præcise danske implementering af det. Og det er jo, på baggrund af at et stort flertal indgik landbrugsaftalen her for godt et års tid siden. Landbrugsaftalen er både grøn og ambitiøs og skal sikre en fortsat videreudvikling af landbrugs- og fødevareerhvervet. Derfor er det også vigtigt, at vores aftaler bliver ført ud i livet – for at der kan komme endnu mere gang i f.eks. at udtage lavbundsjorder, og for at vi får sat yderligere skub i den grønne udvikling og omstilling og videreudviklingen af sektoren.

Dette lovforslag sikrer ikke kun, at vi lever op til forpligtelserne, men også, at aftalerne nu kan blive ført ud i livet. Og forslaget her er jo også vigtigt, for at der kan udbetales den sædvanlige landbrugsstøtte som aftalt og en lang række andre ting, der kan tages fat på med det samme, nu her til nytår. Og som det jo også fremgår af teksten, er der indsat en såkaldt solnedgangsklausul, således at man efter nytår kan vende tilbage til lovforslaget her og få det genbehandlet, så man kan få det indrettet helt præcist med henblik på en, skal vi sige mere permanent fremtidig implementering, sådan som vi har aftalt.

Så i Venstre kan vi selvfølgelig støtte forslaget. Tak.

Kl. 15:07

Den fg. formand (Bjarne Laustsen):

Tak til hr. Erling Bonnesen. Der er ikke nogen korte bemærkninger. Så går vi videre i ordførerrækken og giver ordet til Anne Valentina Berthelsen fra SF. Værsgo.

Kl. 15:07

(Ordfører)

Anne Valentina Berthelsen (SF):

Tak for ordet, formand. Jeg skal på vegne af SF's ordfører, hr. Carl Valentin, beklage, at han desværre ikke kan være her lige nu, men jeg er her, og jeg meddeler hermed til ministeren, at SF støtter lovforslaget.

Det er jo sådan, at vi i Danmark og i verden i det hele taget står i en klimakrise og en naturkrise, og det skal vi have løst. Vi har lige set flotte resultater komme ud fra COP 15 i Canada, som betyder, at vi nu skal have meget mere beskyttet natur, også her i Danmark, hvor vi ikke har nok, i hvert fald set med SF's øjne. Og det, at vi skal bruge EU's landbrugsstøtte til at understøtte den grønne omstilling, er jo noget, vi længe har kæmpet for, og vi er rigtig glade for, at man med den her reform af EU's landbrugsstøtte, som er kommet, nu får langt bedre mulighed for at gøre det. Men man får også langt bedre mulighed for at bruge midlerne, som man selv ønsker i medlemsstaterne. Og med lovforslaget her samles det lovgrundlag, som understøtter EU's landbrugspolitik i Danmark, i øvrigt i en samlet lov, hvilket øger gennemsigtigheden, og det er rigtig godt, og det kan vi sagtens tilslutte os.

Spørgsmålet er så, hvad regeringen og det nyvalgte Folketing vil bruge de her mere gennemsigtige og fleksible regler til. Hvis vi skal nå målene i klimaloven, som regeringen jo siger at den meget gerne vil, så skal der ske betydelige ændringer i landbruget. Det kræver bl.a., at vi får den klimaafgift på landbruget, som regeringen har annonceret, men også, at vi bruger landbrugsstøtten langt mere offensivt til at fremme den grønne omstilling. Det ser SF frem til at drøfte i det nye år.

Her og nu vil jeg på vegne af min kollega sige tillykke, og at jeg ser frem til samarbejdet. Tak for ordet.

Kl. 15:08

Den fg. formand (Bjarne Laustsen):

Tak til fru Anne Valentina Berthelsen. Der er ikke nogen korte bemærkninger, så vi siger tak til ordføreren. Så skal jeg give ordet til hr. Hans Kristian Skibby som ordfører for Danmarksdemokraterne. Værsgo.

Kl. 15:09

(Ordfører)

Hans Kristian Skibby (DD):

Tak, hr. formand. Med L 10 tager Folketinget hul på en række af de ting, som forhåbentlig skal kunne være med til at sikre nogle gode ramme- og vækstvilkår for det danske landbrug.

Der er ikke nogen tvivl om, at dansk landbrug er i en brydningstid, og at det mange steder er vanskeligt at være landmand. Senest har vi jo i forbindelse med den nye refinansiering af landbrugets gæld kunnet se, at man også på deres område får en kraftig udfordring i 2023, hvor de samlede renteudgifter stiger med omkring 6 mia. kr. til 11 mia. kr. Det er mange ekstra penge, der skal findes i et år, hvor man samtidig også står med en række andre markedsøkonomiske udfordringer, og hvor energiafgifter, energipriser og alt muligt andet har en himmelflugt, som også presser driften på danske landbrug og bedrifter. Oven i det har man så et flertal her i Folketinget, som af uransagelige årsager synes, at det er spændende at indføre en ny CO2-afgift på vores fødevareerhverv – et erhverv, som jo i den grad er med til at skaffe arbejdspladser til Danmark, og som også genererer fremdrift og sikrer en god, stabil vareeksport.

I Danmarksdemokraterne er vi kede af, at det er den fremtid, som man tilsyneladende ønsker at byde de danske landbrugere. Men desuagtet er det jo ikke sådan, at det hele er skidt, og vi er selvfølgelig også glade for, at vi bl.a. med det her lovforslag får skabt lidt mere ro. For siden valget den 1. november har der været en bekymring for, om man overhovedet nåede at komme på plads med de initiativer, der ligger i det her lovforslag. Det er jo vigtigt, at tingene bliver vedtaget inden den 1. januar med en ikrafttræden, for ellers vil man ikke være i stand til at kunne udbetale med hensyn til de ordninger, der er målrettet landbruget, hvis man kigger på EU's landbrugsstøtteordninger.

Ligeledes er det jo også sådan, at man har manglet en bemyndigelse til ministeren set i forhold til de arealer, der skal udtages i forhold til lavbundsjorder, og udvikling af lokale projekter til gavn for miljøet osv. Med det her lovforslag kommer de ting på plads, og det synes vi i Danmarksdemokraterne er meget fornuftigt, og derfor stemmer vi også for det samlede lovforslag.

Kl. 15:11

Den fg. formand (Bjarne Laustsen):

Tak til ordføreren, hr. Hans Kristian Skibby fra Danmarksdemokraterne. Der er ingen korte bemærkninger. Så kan jeg give ordet til hr. Carsten Bach fra Liberal Alliance.

Kl. 15:11

(Ordfører)

Carsten Bach (LA):

Tak for det, hr. formand. Også herfra tillykke til den nyudnævnte minister. Jeg er sikker på, at det bliver et fantastisk samarbejde, og jeg er selv meget glad for at være tilbage på ordførerposten for fødevareerhvervet.

Men ganske kort sagt er det her lovforslag jo meget simpelt en genfremsættelse af et lovforslag, der tidligere er fremsat for Folketinget lige umiddelbart før valgudskrivelsen, og lovforslaget er forudsætningen for, at reformen af EU's landbrugspolitik som planlagt kan træde i kraft pr. 1. januar 2023. Endvidere skal lovforslaget så også sikre, at ministeren kan gennemføre de her såkaldte lavbundsprojekter med udtagning af lavbundsjorder for øget kulstofopbygning, og deraf kommer der jo så også en positiv klimaeffekt. På den måde er lovforslaget sat i verden for at sikre, at der også er hjemmel til den udmøntning af aftalen om en grøn omstilling af dansk landbrug, som vi jo har brug for.

Lovforslaget fremstilles som en forenkling af lovstrukturen på området, hvor dansk regulering, der skal sikre grundlaget for administrationen af den fælles landbrugspolitik, samles i én ny hovedlov, og den slags forenkling er helt i tråd med Liberal Alliances generelle politik for afbureaukratisering af dansk lovgivning.

Da lovforslaget her jo hastebehandles, er der indeholdt en såkaldt solnedgangsklausul, og det bortfalder så også automatisk pr. 1. juli 2023 for så at blive erstattet af endnu en ny lov, som vi så skal behandle her i Folketinget til foråret, og jeg vil ikke afvise, at Liberal Alliance godt kunne have et par forslag til justeringer af lovforslaget, når det genfremsættes i foråret, men det kan vi jo tage til den tid. Det er dog – kan man sige – ret afgørende, at en uproblematisk dansk implementering af det juridiske grundlag for EU's landbrugspolitik allerede nu kommer på plads for danske landmænd og deres økonomi. Så Liberal Alliance bakker selvfølgelig op om hastebehandlingen her og stemmer selvfølgelig også for lovforslaget, sådan at der er sikkerhed for de fremtidige rammevilkår for dansk landbrug. Tak for ordet.

Kl. 15:14

Den fg. formand (Bjarne Laustsen):

Tak til hr. Carsten Bach fra Liberal Alliance. Der er ingen korte bemærkninger, så jeg kan give ordet videre til hr. Per Larsen fra Det Konservative Folkeparti.

Kl. 15:14

(Ordfører)

Per Larsen (KF):

Tak for det. Jeg vil også gerne ønske ministeren tillykke med de nye opgaver her i det åbne rum. Jeg har lykønsket tidligere, men god gerning kan ikke gøres for ofte, og jeg ser frem til samarbejdet.

Med hensyn til L 10, forslag til lov om administration af den fælles landbrugspolitik, indgik vi jo bredt i Folketinget en stor og gennemgribende aftale om en grøn omstilling af dansk landbrug i efteråret, og når jeg siger »bred aftale«, dækker det jo over både Socialdemokratiet, Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Nye Borgerlige, Liberal Alliance og Kristendemokraterne, og det sikrer jo landbruget og fødevareindustrien en god kontinuitet, hvor lovgivningen ikke skifter i tide og utide, og det er utrolig vigtigt. For dansk landbrug skal selvfølgelig have mulighed for at udvikle sig og skal ikke afvikles.

Aftalen sikrer jo bl.a. en reduktion af udledningen af drivhusgasser til atmosfæren og en reduktion af næringsstoffer til vandmiljøet. Lovforslaget her er også en ny hovedlov for administrationen af landbrugsstøtten. Dertil er der også en ændring af jordfordelingsloven, der bør sikre, at der er mere fremdrift i jordfordelingerne, og fremover er det jo sådan, at andre end dommere kan være medlem af Jordfordelingskommissionen, hvilket jo har været en flaskehals, fordi vi jo ikke har for mange dommere i det her land.

Hvorfor skal lovforslaget så hastebehandles? Ja, lovforslaget skal sikre en rettidig efterlevelse af EU-forordningen om den fælles landbrugspolitik, der træder i kraft den 1. januar, og så skal landbrugserhvervet selvfølgelig også have kendskab til de rammevilkår, der gælder fra den 1. januar 2023. Det er bestemt ikke for tidligt. Så i Det Konservative Folkeparti støtter vi forslaget.

Kl. 15:16

Den fg. formand (Bjarne Laustsen):

Tak for det, hr. Per Larsen. Der er ikke nogen korte bemærkninger, så jeg kan give ordet videre til hr. Søren Egge Rasmussen fra Enhedslisten. Værsgo.

Kl. 15:16

(Ordfører)

Søren Egge Rasmussen (EL):

Tak. Jeg vil også sige velkommen til den nye landbrugs-, fødevare- og fiskeriminister. Det er så den sjette landbrugsminister, jeg har oplevet på de 7½ år, jeg har været fødevareordfører, og det er altså ikke mig, der har været med til at vælte dem alle sammen.

I forhold til det her med landbrugsstøtten vil jeg sige: Hvis man kigger i partiernes valgprogrammer, vil der være en del steder, hvor man faktisk går ind for at afskaffe landbrugsstøtten. Det er sådan set ret udbredt. Når man så kommer til at skulle udmønte det, er der ikke nogen, der er imod det, og i Enhedslisten er vi da også med på det her lovforslag, og vi er med i den store landbrugsaftale, som vi indgik, og hvor vi faktisk fik modelleret meget på landbrugsstøtten i et meget langt forhandlingsforløb.

Jeg kan ikke se nogen tid på skærmen heroppe, men det vil vel sige, at jeg har uendelig tid til at folde landbruget ud – det ser jeg frem til.

Det er klart, at landbruget har en stor betydning i Danmark. Altså, vi har jo landbrugsstøtten på en 6-7 milliarder,  og det svarer til det overskud, som primærlandbruget sådan set har. Så er jeg godt klar over, at der nogle, der laver øl og chokolade og bager brød og den slags, og som så har en vis omsætning og en vis fortjeneste, så det har selvfølgelig en betydning. Hvis man ser på de projekter, vi har haft omkring landbrugsstøtten, og på, hvor vi landede, så landede vi også på, at vi faktisk meget gerne ville have en opsamling på, hvordan andre EU-lande har fået godkendt landbrugsstøtte af Europa-Kommissionen.

For en ting er, at vi i Danmark har modelleret en del på, hvordan vi udmønter det, men der var faktisk en enighed om, at der skulle laves en opsamling på, hvad det var, andre lande så fik godkendt i det her nye godkendelsessystem. Og det kunne være et eller andet, som var medvirkende til at sikre rent drikkevand, at man lever op til vandrammedirektivet, at man sikrer mere miljø på det enkelte landbrug, at man har en produktion, hvor dyrevelfærd bliver tilgodeset bedre.

Altså, det kan jo være, der er nogle andre EU-lande, der har lagt nogle rigtig gode ansøgninger ind, og der havde vi egentlig fra den tidligere landbrugsminister et tilsagn om, at den opsamling ville blive lavet, og den håber jeg da at den nye fødevare- og landbrugsminister også er med på at lave, for jeg synes faktisk, det er væsentligt. For i den der proces, hvor man ligesom skal spille ind og sige, at nu ønsker vi at modellere lidt på landbrugsstøtten og se, hvad kan vi få godkendt i EU, så sidder der nogle embedsmænd og siger, at det kan vi slet ikke få godkendt.

I andre tilfælde sidder der nogle embedsmænd og siger: I kan ikke finde på alle mulige gode tiltag, for vi kan ikke nå at opbygge vores edb-system hurtigt nok til at kunne håndtere de her gode gerninger. Det har nogle gange været lidt frustrerende. Det er også derfor, at det, vi landede på med den her landbrugsaftale, ikke bare var at kunne lave alle mulige gode eco schemes, som vi egentlig havde idéer til, og derfor blev vi begrænset i vores gode intentioner og i det, vi ligesom kunne få landet.

Men jeg vil sige, at Radikale og SF og Enhedslisten havde en rigtig god fælles proces om at prioritere økologi, om at prioritere flere plantebaserede fødevarer; og vi kom frem til at opnå en plantefond, som sådan set kan uddele penge hvert år til den del af fødevaresektoren, som kan udvikle på nogle fødevarer, som er rent plantebaserede. Der er et kæmpe eksportpotentiale for de fødevarer. Der er også danskere, der begynder at spise mindre kød af forskellige grunde, og som derfor har brug for at få proteinerne på anden vis.

Jeg synes også, det er rigtig dejligt, at vi i aftalen har afsat 3½ milliarder, så man reelt kan fordoble det økologiske areal og  give en støtte i starten til den omlægning. Og jeg synes også, at det er meget vigtigt, at der er et eco scheme, som sikrer konkret støtte, hvis landmænd ønsker at producere fødevarer, som skal ende som menneskeføde og ikke som foder. Og det er rigtig godt, at vi i landbrugsaftalen har et mål om, at landbruget skal reducere sin CO2-belastning med 8 millioner t.

Nå, jeg har 1 minut tilbage? Tak for det – det var jo ikke meget.

Jeg synes, det er væsentligt at finde ud af, hvor meget vi kan nå i forbindelse genbesøget i 2023, når der nu er en solnedgangsklausul på det her lovforslag; vi skal til at forholde os til det igen. Hvor meget af det planlagte genbesøg kan vi så nå at få med i det lovforslag, der så vil komme? For der kan godt være noget i genbesøget, som det er urealistisk at være klar til allerede en gang i maj. Men jeg synes, at det ville være væsentligt at få det præciseret i en dialog med aftalepartierne bag landbrugsaftalen.

Så synes jeg også, at det er vigtigt at komme frem til, at vi har en grundvandsbeskyttelse, og jeg kan forstå, at nogle af de løfter, der blev givet i valgkampen om at sikre, at 200.000 ha er en aktiv del i noget grundvandsbeskyttelse, er noget, som vi i hvert fald er nogle partier, der kæmper videre for, og jeg håber, at vi kan finde et eller andet flertal, der kan sikre det. Og så kan jeg se, at uret her lige pludselig virker – det var da forfærdeligt.

Kl. 15:22

Den fg. formand (Bjarne Laustsen):

Der sker noget, når man holder tale!

Der er ingen korte bemærkninger, så jeg kan sige tak til hr. Søren Egge Rasmussen fra Enhedslisten og gå videre til hr. Christian Friis Bach fra Radikale Venstre. Værsgo.

Kl. 15:22

(Ordfører)

Christian Friis Bach (RV):

Mange tak for det. Lad mig også starte med at sige hjertelig tillykke til den nye minister for fødevarer, landbrug og fiskeri og så glæde mig over, at jeg nu for første gang her i eftermiddag står på talerstolen, ikke som fungerende ordfører, men som faktisk ordfører på det her område. Det er et område, jeg glæder mig meget til at bidrage til i Folketinget og i lovprocessen. Det gælder både fødevarer, fiskeri og ikke mindst landbruget, som har været en levende del af mit liv og uddannelse, og som fortsat udøvende – dog fritidslandmand – håber jeg også, at jeg kan bidrage med lidt erfaringer fra erhvervet.

Da jeg så lovforslaget, overvejede jeg selvfølgelig derfor straks, om jeg i den kapacitet ville være inhabil, og jeg har så glædet mig over, at der ikke findes inhabilitetsregler for folketingsmedlemmer. Jeg kan derfor med glæde støtte, at jeg nu også fremadrettet kan få udbetalt min landbrugsstøtte.

Aftalen og lovforslaget sikrer selvfølgelig også en ramme for udmøntningen af aftale om den grønne omstilling af dansk landbrug, herunder CO2-afgifter, effektiv udtagning af lavbundsjorder, hvilket er afgørende. I den forbindelse vil jeg ikke komme med de store programerklæringer, men blot notere mig, at den her hovedlov jo præsenterer en lovmæssig forenkling, og jeg håber, at vi kan gå til implementeringen af lov om grøn omstilling af landbruget i den samme ånd og se på, om vi ikke kan samtænke og forenkle de mange afgifter og støtteordninger og regler og de bureaukratiske rammer for landbruget, og om ikke vi kan forenkle og samtænke det på samme tid, så sikrer, at vi når de her meget ambitiøse mål for både natur og klima i landbruget.

Det vil jeg gerne bidrage til, og lovforslaget skaber jo en god indgang til det. Derfor bakker vi i Radikale Venstre fuldt op om lovforslaget og glæder os til det fremadrettede og meget vigtige arbejde med at udvikle dansk landbrug og sikre, at landbruget lever op til høje klimakrav og høje målsætninger for natur og biodiversitet. Tak for ordet.

Kl. 15:24

Den fg. formand (Bjarne Laustsen):

Tak til hr. Christian Friis Bach. Der er ikke nogen korte bemærkninger, så vi kan gå videre i ordførerrækken til hr. Kim Edberg Andersen fra Nye Borgerlige. Værsgo.

Kl. 15:25

(Ordfører)

Kim Edberg Andersen (NB):

Tak for det. Velkommen til den nye minister. Det er en jo fornøjelse at se, at vi nu har fået en minister, som muligvis har en option i forhold til at vriste sig fri af venstrefløjens kløer og komme tilbage til en nogenlunde fornuftig landbrugspolitik, hvor det ikke går ud på at ødelægge mest muligt og få fjernet enhver form for kød fra borgerens tallerken, ødelægge mejeriproduktionen og slagte vores fiskeri. Det ser jeg frem til.

Jeg vil også godt lige sige, at jeg tidligere i dag har kritiseret de her hastelovforslag. Den eneste grund til, at jeg bakker op om det, er selvfølgelig, at der er nogle støtteordninger, som landbruget, der er i sig selv er hårdt nok presset, har behov for at vi får lovgivning på plads om inden den 1. januar 2023. Så Nye Borgerlige kommer til at støtte forslaget.

Jeg bliver nødt til at udtrykke min bekymring for den her underliggende idé, der er kommet, om, at en grøn omstilling automatisk betyder, at vi spiser palmeblade og springbønner. Det er ikke sådan, jeg ser det. Der står faktisk i det forlig, vi er kommet frem til, at noget af det, vi skal sørge for, er, at vi skal reducere CO2-udledningen, men sørge for, at vi stadig væk holder hånden under landbruget. Og der har jeg en stor forhåbning til, at Venstre har leveret en minister til regeringen den her gang, som ved, at i meget store dele af Danmark er landbruget en meget, meget vigtig arbejdsgiver. Det er et område, som jeg hører hr. Søren Egge Rasmussen sige svarer til de 7 milliarder, men fødevareklyngen, som nu engang er dem, der sender mad ud og føder de næsten 10 milliarder mennesker, vi forventer der er i 2050, skaffer altså nogle penge. De skaffer mad på bordet, hr. Søren Egge Rasmussen, og så skaffer de ikke mindst noget af det mest CO2-neutrale kød på tallerkenerne til den store efterspørgsel af kød, der rent faktisk er i verden.

Forleden dag var jeg hos Landbrug & Fødevarer, og de har en udpræget bekymring for, at især CO2-afgiften, som Venstre og regeringen nu er begyndt at sige der skal være på landbruget, kommer til at have rimelig fatale følger, især for mejeriproduktionen. Og der ser vi i Nye Borgerlige frem til, at nogle af de penge, som vi kommer til at øremærke til grøn omstilling af landbruget, vil gå til tiltag, der kan sørge for, at vi kan beholde en mejeriproduktion, en osteproduktion, ja, faktisk stort set al den kendte produktion, vi har i landbruget.

Så vi kommer til at støtte forslaget. Vi byder velkommen til en forhåbentlig mindre rød minister i den nye regering, og vi håber, at vi kan skabe et flertal med lidt mere fornuft og lidt mere hensyntagen til en region som min oppe i Nordjylland, hvor vi lever af landbrug, fiskeri og produktion.

Kl. 15:28

Den fg. formand (Bjarne Laustsen):

Tak til hr. Kim Edberg Andersen. Der er en kort bemærkning fra hr. Søren Egge Rasmussen. Værsgo.

Kl. 15:28

Søren Egge Rasmussen (EL):

Jeg vil bare sige, at en kødproduktion ikke kan være CO2-neutral. Uanset hvordan den organiseres og hvor hårdt man fodrer de der dyr, så er der et enormt ressourcespild og en enorm CO2-udvikling ved den animalske produktion. Det er derfor, at vi i Enhedslisten er kommet frem til, at når vi skal nå de her klimamål, så er en genvej til det at halvere den animalske produktion i Danmark.

Jeg sad og blev lidt i tvivl om, om ordføreren ved, at Nye Borgerlige er med i landbrugsaftalen, men det er jo det, der er tilfældet. Alle de her gode ting med at satse på den plantebaserede kost i vores produktion ude i landbruget er jo sådan set noget, der er funderet i den landbrugsaftale, som Nye Borgerlige er med i. Og det her med at have et mål om at reducere CO2-belastningen fra landbruget er også funderet i den her aftale, som Nye Borgerlige også er med i. Jeg går ud fra, at Nye Borgerlige stadig væk er med i aftalen. Eller har man under valgkampen sagt, at man vil ud af aftalen? Det kan man godt blive lidt i tvivl om, når man hører ordførerens tale.

Kl. 15:29

Den fg. formand (Bjarne Laustsen):

Tak. Så får vi svaret fra ordføreren.

Kl. 15:29

Kim Edberg Andersen (NB):

Hr. Søren Egge Rasmussen kan være helt tryg ved, som jeg også forhåbentlig fik sagt, at vi støtter op om den aftale, vi er en del af, og derfor støtter vi også lovforslaget. Og selvfølgelig kan kødproduktion ikke være fuldstændig klimaneutral. Det er bare mælkeproduktionen, som er den, der får de store problemer med en CO2-afgift, og ikke så meget kødproduktionen. Til gengæld har jeg siddet her i salen hele dagen og har hørt, at vi har det her carbon capture, så det er jo fantastisk. Så kunne det være, at vi ikke nødvendigvis behøver at ødelægge dansk landbrug. Vi kunne jo måske bruge noget teknologi til at indfange noget af den carbon, altså bruge den teknologi, som vi tidligere har hørt venstrefløjen være rigtig glade for at implementere, nemlig en teknologi, som kan suge CO2 ud forskellige steder fra, så vi kan have en negativ CO2-produktion på den måde og derved i sidste ende komme ud med det her 70-procentsmål eller 50-60-procentsmål, som vi har på landbrugsområdet, og som jeg ved aftalen også indeholder. Og hvis hr. Søren Egge Rasmussen havde fulgt med, havde han også hørt, at jeg faktisk sagde, at et af de tre punkter, der er linet op, jo faktisk er, at vi skal sørge for at holde hånden under landbruget. Det her skal ikke nødvendigvis gå ud på, at vi får slået mest muligt landbrug ihjel. Uanset om man tænker, at idéen er fin nok, og at noget af det ikke kan nå i mål, så er jeg altså bare fra en region, og det står jeg ved, hvor landbruget er vigtigt, og det skal selvfølgelig bibeholdes.

Kl. 15:30

Den fg. formand (Bjarne Laustsen):

Tak. Hr. Søren Egge Rasmussen for et opfølgende spørgsmål. Værsgo.

Kl. 15:30

Søren Egge Rasmussen (EL):

Ja, vi skal omstille landbruget til et landbrug med langt færre husdyr, og de landmænd, som kun dyrker jorden og ikke har husdyr, er sådan set også landmænd. Så vil jeg sige, at vi indimellem får gode råd. Det gør vi bl.a. fra Klimarådet, også omkring hvordan vi lægger vores afgifter. Og der er den klare melding, at vi altså skal lægge en ensartet CO2-afgift ud på hele samfundet. Det er sådan set det økonomisk forsvarlige. Det er meget dyrt, hvis vi skal holde hånden over landbruget uden CO2-afgifter. For så skal vi sådan set pålægge industrien og andre dele af vores samfund en højere CO2-afgift. Så vi er nødt til at komme i mål med at omstille landbruget, og det kan alle lige så godt indstille sig på.

Kl. 15:31

Den fg. formand (Bjarne Laustsen):

Tak. Så er det ordføreren.

Kl. 15:31

Kim Edberg Andersen (NB):

Nu vil spørgeren finde ud af, at »alle« ikke er mig, og at jeg kommer til at kæmpe for det danske landbrug, lige indtil jeg bliver smidt ud herinde fra engang. Det kommer jeg til. For det, der er lavet, er en politisk aftale om, at vi skal reducere en vis mængde. Vi har lige tidligere i dag sagt, at vi nok ikke når i mål med det hele, og at vi så måske kan bruge carbon capture til det. Men ordføreren skal bare gøre sig helt klart, at selv om Klimapanelet var fremme og sige, at vi så skulle lukke op mod en fjerdedel af danske landbrug, så bliver jeg bare nødt til at sige, at så bliver vi nødt til at finde en anden vej. Jeg hørte godt, at man kunne få de arbejdspladser andre steder, eventuelt i byområder. Det hjælper altså bare ikke ovre i Jylland. Og så bliver vi måske nok nødt til at tage tænkehatten på igen og sige, at okay, selv om den yderste venstrefløj har det fint med at ødelægge landbruget, så er vi ikke sikre på, at der er et flertal i Folketinget for det længere. Det er jeg jo glad for, for det betyder, at vi i den her periode kan få ændret på nogle af de tåbelige beslutninger, der er blevet taget tidligere.

Kl. 15:32

Den fg. formand (Bjarne Laustsen):

Tak. Der er ikke flere korte bemærkninger, så vi kan sige tak til hr. Kim Edberg Andersen fra Nye Borgerlige og byde velkommen til hr. Nick Zimmermann fra Dansk Folkeparti.

Kl. 15:32

(Ordfører)

Nick Zimmermann (DF):

Tak for ordet. Det kan jo nok ikke komme bag på nogen, at Dansk Folkeparti er modstander af den fælles europæiske landbrugspolitik. Der bliver brugt alt for mange penge på den – helt op imod en tredjedel af EU's kæmpe budget – og det synes vi altså er helt vildt. Men det er jo ikke det, vi skal behandle her i dag; vi skal i stedet for tale om det lovforslag, der handler om den nationale administration af den fælles landbrugspolitik. Der er således tale om et forslag, der skal samle det lovgrundlag, der supplerer Den Europæiske Unions forordninger om den fælles landbrugspolitik i en ny hovedlov, der udformes.

I Dansk Folkeparti er vi ikke glade for det hele i den her aftale, men vi er med, bl.a. fordi det blev aftalt at kompensere landbruget for omstilling af produktionen i en mere grøn og bæredygtig retning. Vi er også glade for satsningen på forskning og nye teknologier som vejen til et grønnere Danmark, i stedet for at man forsøger at løse klimaudfordringerne ved at give landbruget dårligere vilkår.

Når det er sagt, er det altid en smule bekymrende, når lovgivning hastes igennem. I den forbindelse noterer Dansk Folkeparti sig med tilfredshed, at lovforslaget indeholder en solnedgangsklausul, der indebærer, at loven og ændringerne i den anden lovgivning automatisk ophæves den 1. juli 2023. Samtidig anerkender vi begrundelserne for, at det er nødvendigt med en hurtig proces. Det er vigtigt, at der kan åbnes for ansøgning til landbrugsstøtteordninger som planlagt, så den enkelte landbruger ikke risikerer at lide skade. Det er altså vigtigt for erhvervet at kende de rammevilkår, der gælder fra den 1. januar 2023. På den baggrund kan Dansk Folkeparti støtte forslaget.

Kl. 15:34

Den fg. formand (Bjarne Laustsen):

Tak. Så er der en kort bemærkning fra hr. Kim Edberg Andersen fra Nye Borgerlige. Værsgo.

Kl. 15:34

Kim Edberg Andersen (NB):

Jeg bliver bare nødt til at sige, at hr. Kim Edberg Andersen har rigtig tykke fingre, så han kom til at trykke på knappen uden at ville sige noget.

Kl. 15:34

Den fg. formand (Bjarne Laustsen):

Alt forladt. Så siger vi tak til hr. Nick Zimmermann og giver ordet til den nye minister for landbrug, fødevarer og fiskeri. Velkommen.

Kl. 15:34

Ministeren for fødevarer, landbrug og fiskeri (Jacob Jensen):

Jeg vil begynde med at sige tak til ordførerne for indlæggene og for en god og konstruktiv debat om lovforslaget. Jeg er i sagens natur utrolig glad for også at stå her i dag som nyudnævnt minister for et område, som står mig meget nært. Jeg ser frem til det kommende samarbejde med alle Folketingets partier og ikke mindst de ordførere, som efterhånden er ved at blive udnævnt på området. Jeg vil også sige en kæmpe tak for de mange positive ord og lykønskninger, som jeg har modtaget både heroppefra, men også i det hele taget – det rører mig rigtig meget. Og som fru Charlotte Bagge Hansen fra Moderaterne sagde, skal jeg også prøve at gøre mig umage for at slå rekorden, som hr. Søren Egge Rasmussen nævnte, for det er jo en post, som der har været en vis udskiftning på. Jeg prøver at slå den rekord ved at blive hængende lidt længere – det er i hvert fald min tilgang til tingene.

Jeres vilje til her at behandle det forslag, som vi her har til behandling, har en overordentlig stor betydning for de danske landbrugere. Vi hastebehandler, som det også er blevet sagt af flere ordførere i dag, et lovforslag med vidtrækkende betydning for erhvervet. Vedtagelsen af lovforslaget er en forudsætning for, at landbrugerne kan gå ind i det nye år med solid grund under fødderne, for vedtagelsen er forudsætningen for, at de danske landbrugere kan leve op til EU-reglerne allerede her fra den 1. januar 2023 og sådan set også vores fælles landbrugsaftale. Det udgør derudover også grundlaget for den danske udbetaling og administration af landbrugsstøtten.

Vedtagelsen vil også give en længe ventet klarhed til branchen om de EU-krav, der vil blive stillet til den i de næste mange år, og den afklaring har også stor betydning for den enkelte landmand. Og når vi i dag hastebehandler det her lovforslag, står vi heldigvis også på solid politisk grund, for lovforslaget er jo blevet til på baggrund af en stærk aftale med meget bred opbakning her i Tinget, nemlig landbrugsaftalen, som vi indgik i efteråret 2021. Det er en bred politisk aftale, som sikrer rammerne for dansk landbrug de næste mange år, og som sikrer, at dansk landbrug bliver en aktiv del af den danske grønne omstilling.

Med landbrugsaftalen blev det muligt at færdiggøre og fremsende den danske strategiske plan til Europa-Kommissionen; den plan, der udmønter den fælles europæiske landbrugspolitik for årene 2023-2027 i Danmark. Det er således også den plan, der danner rammen for tildelingen af EU's landbrugsstøtte her i landet. Den danske plan blev godkendt som en af de første i Europa, og det er værd at bemærke, at det kun kunne lade sig gøre, fordi vi stod på et stærkt fundament i form af vores fælles politiske aftale.

Lovforslaget er selvfølgelig udarbejdet i fuld overensstemmelse med både landbrugsaftalen og den nye reform af den fælles landbrugspolitik. Og som også andre ordførere har nævnt, fremgår det af lovforslaget, at der er en såkaldt solnedgangsklausul, altså en afslutningsdato for loven. Det betyder, at vi inden længe har en chance for at genbesøge lovforslaget i en normal proces og drøfte emner, der ikke blevet løftet i forbindelse med denne hastebehandling. Jeg kan dog i den forbindelse fremhæve, at et udkast til lovforslaget allerede har været i høring tidligere på året, og Miljø- og Fødevareudvalget har også endvidere fået en teknisk gennemgang før folketingsvalget, ligesom et udkast til lovforslaget har været drøftet løbende med forligskredsen bag landbrugsaftalen.

Jeg hørte, at hr. Søren Egge Rasmussen spurgte – og det spørgsmål kan jeg jo lige så godt svare på allerede, for ellers skal have Søren Egge Rasmussen jo spørge igen – om en mulig opsamling fra andre EU-lande i forhold til modelleringen, og det vil jeg selvfølgelig meget gerne kigge nærmere på. For det er selvfølgelig noget af det, som er klogt, nemlig også at se, hvad andre lande gør; men ikke desto mindre skal vi også lige have hele overblikket fra Kommissionen. Og i og med at de fleste andre lande aftaler først lige for nylig er blevet godkendt, vil det først kunne finde sted sidst på året; men ikke desto mindre er det selvfølgelig noget af det, som vi skal følge op på.

Med de ord vil jeg afslutningsvis benytte lejligheden til at takke for Folketingets velvillighed i forbindelse med lovforslaget. Jeg ser frem til et rigtig godt samarbejde og til de resultater, som vi sammen kan opnå.

Kl. 15:39

Den fg. formand (Bjarne Laustsen):

Tak til ministeren. Der er en kort bemærkning fra hr. Søren Egge Rasmussen. Værsgo.

Kl. 15:39

Søren Egge Rasmussen (EL):

Jeg synes jo, at man godt løbende kan foretage den her opsamling af, hvad andre EU-lande har fået godkendt, i stedet for at det skal vente til sidst på året. For der kunne jo være en række lande, hvor man godt kender vilkårene, og hvor man kunne samle op på det allerede nu, hvilket måske kunne være inspiration til de ændringer, som ministeren lægger op til.

Det er sådan set, synes jeg, meget fint med den åbenhed, at vi vedtager loven nu her i en hurtig behandling, men at vi åbner op for, at der kan justeres på tingene. Og der synes jeg, det ville være rigtig fint at inddrage, hvad andre EU-lande har fået godkendt, for det var jo ærlig talt lidt en gættekonkurrence, da vi skulle sidde og lave landbrugsaftale, at få at vide: Det her må I ikke, for det kan vi ikke få igennem i EU. Hvad skal man sige til det? Nu er der måske andre lande, der har fået noget igennem, som vi også gerne ville have, og så skal vi holde det op mod, hvor mange systemer vi kan lave, så Landbrugsstyrelsen kan håndtere det.

Så jeg vil godt høre, om ministeren ikke kan se, at vi måske kunne inddrage nogle erfaringer fra andre EU-lande, også på den korte bane.

Kl. 15:40

Den fg. formand (Bjarne Laustsen):

Tak. Det får vi svar på fra ministeren. Værsgo.

Kl. 15:41

Ministeren for fødevarer, landbrug og fiskeri (Jacob Jensen):

Al den stund de andre landes aftaler først lige er kommet i hus, er det, som jeg nævnte, først sidst på året, Kommissionen ligesom kan have det samlede overblik. Men jeg vil gerne give tilsagn om, at vi løbende kan se på, hvad der er, og at vi kan få et, man kan sige overordnet overblik over, hvad der ligger af idéer fra andre lande, og hvad de har fået godkendt.

Så det er et tilsagn om, at det kan vi godt kigge på løbende.

Kl. 15:41

Den fg. formand (Bjarne Laustsen):

Værsgo, hr. Søren Egge Rasmussen.

Kl. 15:41

Søren Egge Rasmussen (EL):

Jeg vil gerne sige tak for det tilsagn, for det var som sagt en stor gættekonkurrence, og vi lavede det efter en meget lang studiekreds på over 70 møder.

Det kan jo godt være, at der er nogle muligheder, som vi kan forfølge. Og jeg synes, at når der er den biodiversitetsdagsorden, vi har, og det med vores vandrammedirektiv, som vi skal leve op til – det står jo også i regeringsgrundlaget, at man skal leve op til det – kan det godt være, der er nogle virkemidler, andre lande har fundet, som vi også skal afprøve i Danmark.

Kl. 15:41

Den fg. formand (Bjarne Laustsen):

Værsgo til ministeren.

Kl. 15:41

Ministeren for fødevarer, landbrug og fiskeri (Jacob Jensen):

Som sagt får vi først det samlede overblik sidst på året. Men hvad der løbende måtte komme ind, må vi så se på i forhold til et, kan man sige foreløbigt overordnet overblik – så det må vi vende tilbage til, enten i udvalgsregi eller på anden vis. Så det tilsagn er givet.

Kl. 15:42

Den fg. formand (Bjarne Laustsen):

Der er ikke flere, der har bedt om ordet til korte bemærkninger, og derfor er forhandlingen sluttet.

Jeg foreslår, at lovforslaget henvises til Udvalget vedrørende forslag til lov om administration af den fælles landbrugspolitik m.v. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

12) 1. behandling af lovforslag nr. L 11:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og indførelse af kontrol med sociale frikort).

Af social- og boligministeren (Pernille Rosenkrantz-Theil).

(Fremsættelse 19.12.2022).

Kl. 15:42

Forhandling

Den fg. formand (Bjarne Laustsen):

Forhandlingen er åbnet. Den første ordfører er fru Camilla Fabricius fra Socialdemokratiet. Værsgo.

Kl. 15:42

(Ordfører)

Camilla Fabricius (S):

Tak, hr. formand, og til alle jer nye – hvis ikke I har været heroppe – vil jeg sige, at jeg kan huske, at der gik lidt tid for mig, og jeg er ikke særlig stor, sådan af højde i hvert fald, før det gik op for mig, at der er en knap, man kan bruge til at køre pulten op og ned med, så man kan få det hele til at passe.

Først og fremmest tak for ordet, og velkommen til den nye socialminister. Det har vi set frem til og glædet os til, og særlig med sådan et hastelovforslag, som vi i dag har på bedding, nemlig om at forlænge forsøgsperioden for det sociale frikort med 6 måneder her fra nytår og til slutningen af juni. Det er et forslag, som vi i Socialdemokratiet bakker op om.

Jeg vil også sige, at jeg selv har stiftet bekendtskab med flere af frijobmulighederne, bl.a. da jeg var til konference på Vesterbro i Den Grå Kødby, hvor frijobberne selv afholdt en konference, og hvor Thomas stod i døren med et kæmpe smil på læberne og bød velkommen, og så kunne man så sidde der i mørket med alle de seje frijobbere omkring sig og lytte til deres historier. Og alle historierne gjorde det helt åbenlyst, at det sociale frikort skaber ro og overskud til at se fremad, at det giver stabilitet og struktur og indhold i ens hverdag.

Jeg kan også sige, at jeg også mødte en frijobber hjemme i min egen hjemby, Aarhus. De har ikke været helt så hurtige og så gode til at bruge ordningen, som kjøwenhavnerne har det, men hun arbejdede i sådan et frijob på det lokale bibliotek i Aarhus, som hedder Dokk1, på et værested, som hun ligesom er udlånt til, og hvor hendes opgave simpelt hen er at sørge for, at værestedets brugere har rigtig gode bøger at få læst. Det har gjort, at hendes forbrug af hårde stoffer har været sænket betydeligt, og hun går glad på arbejde med et smil omkring munden. Det synes jeg med al tydelighed viser, at den her ordning virkelig giver mennesker med sociale udfordringer en mulighed for at blive en del af et arbejdsfællesskab på egne præmisser. For den her ordning giver nemlig livskvalitet og selvværd for en borgergruppe, som ellers er erklæret 100 pct. uarbejdsdygtige. Og det sociale frikort åbner muligheden for, at vi netop kan kigge på, hvordan vi giver den her værdighed tilbage.

Vi har diskuteret det ad mange omgange, og vi ser også frem til, at vi nu med en forlængelse, som vi jo støtter op om, får god ro til at finde ud af, hvad det så er for en konstellation, vi ender med at støtte. For nogle af de bud, vi har fået – sådan noget som antallet af arbejdstimer og den øvre beløbsgrænse – er nogle, som frijobberne selv er kommet med input til. Men i hvert fald kan vi se, at evalueringen viser, at det hjælper udsatte borgere. Vi kan se, at vi nu er oppe på, at 94 af kommunerne rent faktisk har givet frikort, og vi kan se, at økonomien bag det også ruller noget bedre. Så jeg er meget positiv, og jeg synes, det har været et spændende arbejde at følge. Jeg tror også, det kan give os noget indsigt i, hvordan vi ellers kan bruge en ordning på andre måder. Så et frijob, som giver arbejdsfællesskab på egne præmisser, synes jeg virkelig er værd at støtte op om. Tak for ordet.

Kl. 15:46

Den fg. formand (Bjarne Laustsen):

Tak. Der er lige et par korte bemærkninger, så jeg skal bede ordføreren om at blive her. Det er Victoria Velasquez fra Enhedslisten, værsgo.

Kl. 15:46

Victoria Velasquez (EL):

Tak til ordføreren for talen. Nu kom ordføreren i sin tale selv ind på nogle af de forbedringsmuligheder, der er, og som det er fuldstændig oplagt at vi får set på. Og der vil jeg gerne høre, om Socialdemokratiet vil være med til at arbejde for, at vi kan se på det. Altså, vi er egentlig meget åbne over for, hvad man kan gøre. Der er et ret stort potentiale, men man kunne f.eks. se på, om der skulle være en juridisk enhed for nogle af de opgaver, en arbejdsgiver typisk tager på sig, med indberetning eller andre ting, altså at vi får etableret det eller noget andet, der kan være med til at gøre det mindre administrativt tungt.

Kl. 15:47

Den fg. formand (Bjarne Laustsen):

Tak. Så får vi et svar.

Kl. 15:47

Camilla Fabricius (S):

Jeg synes i hvert fald, når man lytter til de input, som både kommer fra frijobberne selv, men jo også fra dem, der ansætter, at der er noget på den administrative del. Og jeg synes, at når vi nu har et halvt år til at få diskuteret tingene i bund, så ville det være skørt ikke at tage de input med, som vi får. Om det så er den administrative platform, om det er den juridiske enhed, eller om det er beløbsgrænsen, synes jeg jo også at ordføreren skal bringe med ind, når vi går i gang med at diskutere det. Det synes jeg er væsentligt at få med ind, men sådan et håndfast løfte om, at det er det, vi gør, synes jeg ikke at talerstolen indbyder til forhandlinger om.

Kl. 15:48

Den fg. formand (Bjarne Laustsen):

Tak. Victoria Velasquez, værsgo.

Kl. 15:48

Victoria Velasquez (EL):

Nej, men det var heller ikke i forhold til at få nogen garantier; det var mere en nysgerrighed på, hvordan vi kan gøre det endnu bedre, for det var også det, jeg hørte i ordførerens tale. Og nogle af de ting, der jo kan være i forhold til platformen, kan måske også være med til at åbne op for potentialet for, at endnu større dele af vores arbejdsmarked faktisk bliver mere rummelige. Det kan jo også være et sted, hvor man rent faktisk ville kunne mødes og på en eller anden måde etablere muligheden for, at man kunne bruge nogle timer på at arbejde det pågældende sted. Også set i forhold til, at det kommer ud i flere kommuner, sådan at vi kunne få etableret det endnu mere. Der vil jeg bare høre, om Socialdemokratiet måske vil se positivt på også at hæve beløbsgrænsen.

Kl. 15:48

Den fg. formand (Bjarne Laustsen):

Ordføreren.

Kl. 15:48

Camilla Fabricius (S):

Det er i hvert fald Socialdemokratiets klare holdning, når man taler om socialpolitik, at det giver mening for borgerne, at man lytter til borgerne selv. Hvordan vi ender med at skrue det sammen synes jeg også at vi skal bruge tiden på at få kigget ordentligt på. Jeg synes også, at noget af det, som det er væsentligt at få kigget på, jo er, hvordan frijobberne så gør brug af det, når man får tildelt et frikort, og hvordan det så er, at vi får åbnet for, hvad skal man sige, paletten eller spændvidden i, hvor det er i vores samfund, at der er mulighed for, at man kan få et arbejde på den her ordning. Det synes jeg i det hele taget er værd at diskutere. Så jeg ser egentlig, at den her ½-årsforlængelse giver os en god mulighed for at få løbet det godt i gang.

Kl. 15:49

Den fg. formand (Bjarne Laustsen):

Tak. Så er det hr. Alexander Ryle fra Liberal Alliance. Værsgo.

Kl. 15:49

Alexander Ryle (LA):

Tak. I dag behandler vi jo en forlængelse af forsøgsordningen med det sociale frikort, en ordning, som jo er til gavn for tusindvis af mennesker allerede i dag – mennesker, som der ikke er andre relevante beskæftigelsestiltag til. Så hvad er det, ordføreren mener at vi stadig mangler at blive klogere på med den her forsøgsordning, siden vi ikke bare permanentgør ordningen?

Kl. 15:50

Den fg. formand (Bjarne Laustsen):

Tak. Værsgo til ordføreren.

Kl. 15:50

Camilla Fabricius (S):

Nu er det her jo et hastelovforslag, for at vi netop kan få lavet det ordentligt. Jeg synes egentlig, at mit svar til den tidligere ordfører var meget præcist, og jeg ved også, at det jo er noget, vi har diskuteret med Liberal Alliance før. Jeg takker i øvrigt ordføreren for spørgsmålet, for det handler jo netop om at få lavet en ordning, som også holder på den lange bane. Og der har vores erfaring bare været, at der har været nogle bump på vejen, som vi har været nødt til at få afdækket, bl.a. hvor mange der har fået udskrevet et frikort, hvor mange der gør brug af det, hvordan beløbsgrænsen er, hvordan forankringen har været i kommunerne, og hvor dyrt det har været. Og der synes jeg, at evalueringen har været nødvendig for at kunne gøre det på en god måde. Men jeg ved også, at Liberal Alliance har været ekstremt positive, og jeg har også diskuteret det med jeres politiske leder ad flere omgange, og jeg sætter stor pris på, at ordføreren tager det hensyn til de allermest udsatte borgere i vores samfund.

Kl. 15:51

Den fg. formand (Bjarne Laustsen):

Er der behov for en yderligere kort bemærkning?

Det er der ikke. Så er det hr. Nick Zimmermann fra Dansk Folkeparti. Værsgo.

Kl. 15:51

Nick Zimmermann (DF):

Tak for det. Ordføreren nævner Aarhus som eksempel på, at der er nogle gode sociale tilbud, men borgmesteren i Aarhus har jo lige stået i spidsen for at skære massivt i de tilbud, der er til socialt udsatte i kommunen. Jeg vil derfor spørge, om det er nogle nedskæringer, som ordføreren bakker op om.

Kl. 15:51

Den fg. formand (Bjarne Laustsen):

Værsgo til ordføreren.

Kl. 15:51

Camilla Fabricius (S):

Jeg sætter stor pris på det kommunale selvstyre.

Kl. 15:51

Den fg. formand (Bjarne Laustsen):

Er der behov for en yderligere kort bemærkning?

Værsgo til hr. Nick Zimmermann.

Kl. 15:51

Nick Zimmermann (DF):

Men kan ordføreren forstå, hvis der sidder nogle, der er en lille smule forvirret over, at man siger et i Folketingssalen, men gør noget fuldstændig andet ude i kommunerne?

Kl. 15:52

Den fg. formand (Bjarne Laustsen):

Tak. Værsgo til ordføreren.

Kl. 15:52

Camilla Fabricius (S):

Det hastelovforslag, som vi behandler her i dag, giver mennesker, som er meget udsatte, en mulighed for at få den struktur, som vi andre har i vores hverdag. Det handler f.eks. om hende, der stiller bøger op på værestedet i Aarhus. Det giver en værdighed og orden, som jeg tror er vigtigt at vi får frem i socialpolitikken igen. Og jeg er glad for, at man fra ordførerens side er opmærksom på, at det er noget, vi er nødt til at få diskuteret i den næste regeringsperiode. Det ser jeg frem til fortsat at diskutere.

Kl. 15:52

Den fg. formand (Bjarne Laustsen):

Så siger vi tak til Camilla Fabricius. Der er ikke flere korte bemærkninger. Så er det fru Anni Matthiesen fra Venstre. Værsgo.

Kl. 15:52

(Ordfører)

Anni Matthiesen (V):

Tak for det, formand, og først og fremmest tillykke til den nye minister på social- og boligområdet. Vi glæder os til samarbejdet.

Det sociale frikort, som vi ud fra det her hastelovforslag drøfter her i dag i salen, er set med Venstres øjne et rigtig godt eksempel på, hvordan man får socialpolitik og for den sags skyld også en form for arbejdsmarkedspolitik til at arbejde sammen.

Det handler jo i bund og grund om at give de socialt udsatte en mulighed for, uanset om de befinder sig i hjemløshed, misbrug eller har psykiske lidelser, at have noget at stå op til om morgenen. Det handler om at give dem en chance for at føle, at de faktisk også kan noget, at der er noget at stå op til, og at de har en værdi.

Det med at høre til et fællesskab tror jeg at vi alle sammen kan sætte os ind i har en kæmpe betydning. Det har det for alle mennesker. Det er derfor også sådan, at vi fra Venstres side helt klart mener, at vi, når vi skal til at kigge på det her igen, skal kigge på, om der er ting, der kan blive endnu bedre. Netop det fokus, der er i forslaget her, gør det jo muligt – også på baggrund af gode erfaringer med det sociale frikort – at give udsatte borgere muligheder for at få en fod ind på arbejdsmarkedet og på den måde hjælpe dem godt videre i livet.

Jeg synes, at erfaringerne med ordningen indtil nu er positive. En forlængelse er derfor i mine øjne også det eneste rigtige at gøre både medmenneskeligt, men egentlig også samfundsmæssigt. Evalueringer viser, at flere borgere oplever en øget mistrivsel både fysisk og mentalt, og der må jeg sige, at det med, at man på den her måde kan give en håndsrækning til nogle af de svageste borgere i vores samfund, er noget af det, som jeg helt klart mener vi skal bakke op om.

Det er på den måde, at vi i Venstre naturligvis stemmer for det her hastelovforslag for at få det på plads. Men jeg vil også sige, at vi allerede nu glæder os og ser frem til de drøftelser, der kommer, om, hvordan vi yderligere kan forbedre det sociale frikort. Med det vil jeg sige, at vi bakker op om forslaget, og sige tak for ordet.

Kl. 15:55

Den fg. formand (Bjarne Laustsen):

Tak for det. Der er ingen korte bemærkninger. Tak til fru Anni Matthiesen. Så skal jeg give ordet til Nanna W. Gotfredsen fra Moderaterne. Værsgo.

Kl. 15:55

(Ordfører)

Nanna W. Gotfredsen (M):

Først og fremmest skal der også herfra lyde et tillykke med posten til den nye minister på området.

Tænk alligevel, at det skulle falde sådan ud, at første gang sådan en gadejurist på tinge står lige her, skulle det blive sammen med Krølle – min og også mange andres nok bedste gadeven nogen sinde. Han er her ikke mere; vi mistede ham i 2016 49 år gammel.

Det var ham, der fik idéen til det, vi i dag skal sørge for i hvert fald fortsætter, altså det sociale frikort. Han var hjemløs eller såkaldt funktionelt hjemløs. Han havde faktisk en slags bolig, en skæv bolig, en temmelig skæv bolig. Han brugte den ikke rigtig, ikke selv i hvert fald. Faktisk brugte han den mest som drivhus for sine elskede orkidéer. Han havde et bragende indre, en vild adhd, hiv, hepatitis, tuberkulose og flere traumerelaterede hjerneskader efter at være blevet kørt ned og også efter en nonfatal overdosis, hvor hjernen havde været uden ilt lidt for længe. Han havde sår overalt på arme og ben. Han havde søgt førtidspension nogle år tidligere og var helt sikkert allerede dengang berettiget til at få tilkendt førtidspension, men det at have en ret og så at få den er ikke det samme ude på gader og stræder.

Nå, men på trods af et så svært levet liv og alle de her vilde og komplekse problemstillinger var det, at Krølle en dag dengang sagde til mig: Men Nanna, jeg har jo også gode dage, og der vil jeg rigtig gerne arbejde. Han kendte gud og hvermand på Vesterbro og alle de erhvervsdrivende i Kødbyen. Han kunne nemt skaffe sig et job, og det ville han gerne have mulighed for, for så kunne han nemlig på gode dage tilbyde sin arbejdskraft og så også tjene en ærlig skilling, som han sagde det på syngende fynsk. Det siges ofte i den offentlige debat og i den politiske debat, og det er også blevet sagt i salen i dag, at man skal yde for at nyde, og at det skal kunne betale sig at arbejde, og det er de fleste gadefolk temmelig enige i. De er med på den der; de siger nøjagtig det samme. De vil gerne arbejde og have en skilling for det, men det kræver, at vi herinde tager ansvaret for at indrette rammerne for arbejdsmarkedet, så der også bliver plads til dem.

Det er nu tiåret for Krølles frikortidés politiske gennembrud. Krølle kaldte, og Liberal Alliance lyttede. Det skal I have kæmpestor tak for. Det var Joachim B. Olsen, der lyttede, og så var det De Radikales Marianne Jelved, der lyttede, og sådan blev der bygget bro fra rød til blå, så det kan jo godt lade sig gøre, men det kom altså til at tage 7 år. Der måtte dansk politik godt have været lige en lillebitte smule mere på speed. Det tog 7 år, før vi fik lavet et arbejdsmarked på det her område. Det har jo vist sig at være en endda ret markant socialpolitisk succes – også en større succes, end jeg og i øvrigt Krølle havde turdet håbe på dengang. Det kan vi se af evalueringerne. Nu skal vi bare sørge for, at det ikke går i stå. Der er et vist udviklingspotentiale, og det håber jeg virkelig, virkelig meget på at vi kan få en god snak om. Og som det også fremgår af regeringsgrundlaget, er det noget, vi skal snakke om, for vi skal nemlig forlænge og forbedre det.

Krølle blev vanvittig glad og stolt, da han forstod, at hans idé med det sociale frikort var kommet med i den daværende Løkkeregerings 2025-plan. Vi talte meget og ofte om det, også da han lå på sit dødsleje i efteråret 2016, altså om den her geniale idé, hvor vi lovgivere sammen med dem, det handler om, lykkes med at få trukket i arbejdsmarkedet, så der faktisk bliver plads også til mennesker med særlige behov.

Så bare lige et streettip: Der er faktisk ret mange gode idéer ude på gader og stræder hos gadefolket. Der skal bare lægges til rette. Vi herinde skal sørge for at lægge det til rette, så de idéer kan komme herind og blive operative. Krølles idé om et udsattetilpasset og udvidet arbejdsmarked – det sociale frikort – skal selvfølgelig kunne fortsætte, og så er Krølle her på en måde også endnu. Krølle lever, som vi gerne siger på Vesterbro.

Moderaterne støtter forslaget. Tak for Krølle, og tak for ordet.

Kl. 16:00

Den fg. formand (Bjarne Laustsen):

Tak til fru Nanna W. Gotfredsen. Der er ikke nogen korte bemærkninger. Jo, undskyld, det var der søreme. Der er da lige en, der har trykket sig ind her, og det er hr. Alexander Ryle fra Liberal Alliance. Værsgo.

Kl. 16:00

Alexander Ryle (LA):

Tak. Jeg beklager, at jeg trykkede mig lidt sent ind. Tak til ordføreren for en flot tale. Jeg ved, at det her er et emne, som ligger dig meget på sinde, og det er også et emne, vi har diskuteret tidligere. Jeg kunne godt tænke mig at spørge om noget i forhold til den der forlængelse. Det er jo som en konsekvens af hastebehandlingen, at den foreslåede regulering af beløbsgrænsen er udgået. Beløbsgrænsen på de 20.000 kr. er for nogle borgere med socialt frikort allerede i underkanten. Så mener ordføreren, at den nuværende beløbsgrænse er, som den skal være, eller kunne Moderaterne tænke sig at hæve beløbsgrænsen, og hvad skal den i så fald hæves til?

Kl. 16:01

Den fg. formand (Bjarne Laustsen):

Tak. Vi bruger ikke direkte tiltale.

 Så er det ordføreren. Værsgo.

Kl. 16:01

Nanna W. Gotfredsen (M):

Jeg glæder mig rigtig meget til dialogen om at forlænge og forbedre ordningen med det sociale frikort. Der er bestemt et udviklingspotentiale, også i forhold til beløbsgrænsen. Det er smadderærgerligt, at den her gruppe af mennesker bliver arbejdsløse i september, fordi beløbet er opbrugt. De bliver også ret påfaldende depressive, de begynder at selvmedicinere mere, og der er deres kaotiske indre. Jeg glæder mig til at have en snak om det; der er en række punkter med udviklingspotentiale.

Kl. 16:02

Den fg. formand (Bjarne Laustsen):

Tak. Er der behov for yderligere en kort bemærkning? Nej, det er der ikke. Men det er der til gengæld fra hr. Nick Zimmermann fra Dansk Folkeparti. Værsgo.

Kl. 16:02

Nick Zimmermann (DF):

Tak for det. Det kan godt være, at det bare var mig, men jeg tror ikke helt, jeg forstod, hvad ordføreren mente. Ønsker Moderaterne og regeringen, at beløbet skal sættes op, eller er man tilfreds med den nuværende grænse? Tak.

Kl. 16:02

Den fg. formand (Bjarne Laustsen):

Det får vi et svar på. Værsgo til ordføreren.

Kl. 16:02

Nanna W. Gotfredsen (M):

Jeg glæder mig, og vi glæder os, rigtig meget til dialogen med helst alle herinde, både røde, blå og lilla, og så er jeg sikker på, at vi nok skal finde en god ordning. Det har vi endnu ikke haft tid til at debattere.

Kl. 16:02

Den fg. formand (Bjarne Laustsen):

Tak. Er der behov for yderligere? Det er der ikke, så vi siger tak til ordføreren. Tak til fru Nanna W. Gotfredsen. Så er det fru Theresa Berg Andersen fra SF.

Kl. 16:03

(Ordfører)

Theresa Berg Andersen (SF):

Tak for det, og tak for ordet, og tak til Moderaternes ordfører for en meget fin fortælling om Krølle. Der skal også fra mig lyde et kæmpestort tillykke til vores socialminister, og mon ikke vi kommer til at samarbejde?

Det sociale frikort kan være med til at give en udstrakt hånd til de mest udsatte mennesker. Jeg ved, at både borgere og det lokale erhvervsliv rundtomkring har været rigtig glade for den her ordning, og kortet har været med til at skabe stabilitet, værdighed og selvværd for mange mennesker, som ellers har haft det rigtig svært i livet. Det betyder nemlig meget at have noget at stå op til – ganske som det er sagt rigtig mange gange i dag – altså at komme ud af sin lejlighed og få noget meningsfyldt arbejde og ikke mindst møde andre mennesker. Derfor vil vi i SF gerne være med til at permanentgøre det her frikort. Vi mener, at det skal permanentgøres i dets tiltænkte form netop som en social indsats for vores mest udsatte medborgere, og det her skal ikke tænkes som en aktiv beskæftigelsesindsats.

Med det her lovforslag lægges der også op til at forlænge ordningen, og det støtter vi selvfølgelig i SF. Men i lovforslagets model for forlængelse indføres der også en kontrol af borgere for at se, om de stadig væk er i målgruppen for frikortet. I SF anerkender vi, at der var et flertal for den her model, men vi mener ikke, at den her kontrol måske er nødvendig. I SF vil vi meget gerne opfordre til, at der følges op på, hvordan kontrollen fungerer, både i forhold til borgernes oplevelse og samarbejdet mellem borgere og kommune, men også til, at der kigges på den øgede administrative byrde, som det her også giver, for det er noget, vi kan læse i høringssvarene bekymrer sociale organisationer, Dansk Socialrådgiverforening og KL. De har også udtrykt store bekymringer, og de bekymringer skal vi selvfølgelig kigge på.

Men som sagt støtter vi i SF forslaget. Det vigtigste for os er, at ordningen nu forlænges, og så skal vi selvfølgelig arbejde på at permanentgøre det her, så det kommer de mennesker, som har et behov, til gode.

Kl. 16:05

Den fg. formand (Bjarne Laustsen):

Tak til fru Theresa Berg Andersen. Der er ingen korte bemærkninger. Så er det fru Marlene Harpsøe fra Danmarksdemokraterne. Værsgo.

Kl. 16:05

(Ordfører)

Marlene Harpsøe (DD):

Tak. Jeg vil også gerne starte med at ønske et tillykke, ikke mindst til den nye social- og boligminister, men også til alle de udnævnte socialordførere, og jeg glæder mig rigtig meget til at samarbejde med hver og en af jer.

Nogle mennesker lever med en social udsathed, der kendetegnes ved psykiske lidelser, misbrug og hjemløshed. Det er et hårdt liv, og det er et svært liv, og det er med en social ulighed til følge, som bl.a. betyder, at man ofte lever færre år end gennemsnittet. Mennesker i social udsathed skal visiteres, for at de kan finde vejen ud af det svære liv. Det kræver faglighed, gode relationer og tålmodighed. Det kræver, at man bliver set som et menneske, der har værdi, og det kræver, at man ser på den enkeltes muligheder frem for begrænsninger, ligesom det kræver, at man anerkender, at vejen ud af det hårde liv kan ske på mange måder. Et arbejde kan f.eks. være vejen til at komme ud på den anden side. Det er det ikke for alle, men det er det for nogle.

Dette lovforslag handler om at forlænge forsøget med et socialt frikort. Med et socialt frikort får borgere med særlige sociale problemer, eksempelvis misbrug, hjemløshed eller psykiske lidelser, mulighed for at tjene op til 20.000 kr. skattefrit årligt, uden at det fradrages i offentlige ydelser. Dermed er modregningen ikke en hindring for at have et arbejde.

Socialstyrelsen udkom tidligere i år med en evaluering af ordningen med et socialt frikort, som bl.a. viste, at en tredjedel af de visiterede benytter frikortet i forbindelse med en ansættelse, og heraf er der rent faktisk 2 pct., der efterfølgende er overgået til su, og 10 pct., der er kommet i fleksjob.

Det er den enkelte kommune, der står for at visitere til det sociale frikort, og her er det vigtigt, at man som offentlig myndighed oplyser borgerne om muligheden og opsøger målgruppen med tilbuddet dér, hvor de er. Der kan være en del i målgruppen, som kan have mistillid til systemet, og derfor må man som kommune være opsøgende der, hvor målgruppen befinder sig, og det kan f.eks. være på det lokale værested.

I Danmarksdemokraterne er vi klar over, at folketingsvalget har blokeret for muligheden for, at partierne samles og drøfter evalueringen af det sociale frikort, men det er vores klare opfordring, at Folketingets partier hurtigst muligt i det nye år samles og tager stilling til, om ordningen skal gøres permanent. Med disse ord kan vi fra Danmarksdemokraternes side støtte lovforslaget.

Kl. 16:08

Den fg. formand (Bjarne Laustsen):

Tak. Der er ikke nogen korte bemærkninger, så vi siger tak til fru Marlene Harpsøe og beder fru Katrine Daugaard fra Liberal Alliance om at komme herop. Værsgo.

Kl. 16:08

(Ordfører)

Katrine Daugaard (LA):

Tak. Tillykke til ministeren! Vi glæder os også i LA til et forhåbentlig godt og frugtbart samarbejde.

Med det her lovforslag vil man forlænge ordningen med et socialt frikort, og så skal de borgere, som er visiteret til et socialt frikort, kigges igennem for at se, om de stadig befinder sig i målgruppen for tilbuddet.

Grundet regeringens nye princip om, at der i hastebehandlede lovforslag skal indføres en solnedgangsklausul, bliver forlængelsen kun på 6 måneder. Der kan måske forekomme forslag, som har større konsekvenser, og hvor teknikken er mere kompliceret; forslag, som i højere grad kalder på fornyede folketingsbehandlinger, og hvor man derfor skal sikre sig at gennemføre en ordentlig høring osv. Derfor er princippet om en solnedgangsklausul godt og vigtigt, særlig med tanke på omfanget af hastebehandlinger de senere år.

I Liberal Alliance er vi meget glade for og stolte over ordningen med et socialt frikort. Vi synes, at det er ekstremt vigtigt, at man dyrker tanken om, at alle mennesker kan bidrage med noget. Du kan godt, også selv om du ikke kan alt. Det er derfor LA's holdning, at det sociale frikort skal permanentgøres hurtigst muligt. Det er godt for den enkelte borger, som måske kan tage museskridt i retning af beskæftigelse eller bare at få lidt flere penge mellem hænderne til at klare livets fornødenheder.

Evalueringen peger da også i retning af positive resultater med flere, der er kommet i beskæftigelse efter at have benyttet ordningen med et socialt frikort. Effekten er beskeden, og målgruppen er tung, så man skal selvfølgelig tage alle mulige forbehold, men i forhold til hvad man ellers bruger penge på, og hvad man ellers bruger ressourcer på i de sociale indsatser, ja, så er det her en meget lille indsats, som entydigt trækker i den helt rigtige retning.

I Liberal Alliance støtter vi lovforslaget.

Kl. 16:11

Den fg. formand (Bjarne Laustsen):

Så siger vi tak til fru Katrine Daugaard. Der er ikke nogen korte bemærkninger. Så skal jeg give ordet til fru Brigitte Klintskov Jerkel. Værsgo.

Kl. 16:11

(Ordfører)

Brigitte Klintskov Jerkel (KF):

Mange tak. Jeg vil også starte med at sige tillykke til ministeren på området.

Lovforslaget her er jo, som flere også har været inde på, en hastebehandling om videreførelse af det sociale frikort. Det sociale frikort giver de mest udsatte borgere mulighed for at tjene op til 20.000 kr. skattefrit om året uden at blive modregnet i offentlige ydelser som f.eks. kontanthjælp og førtidspension. Samtidig giver det sociale frikort mulighed for, at de mest udsatte borgere i samfundet kan deltage i et arbejdsfællesskab og bidrage med noget og opleve værdi i dagligdagen.

Ordningen med det sociale frikort har eksisteret siden 2019, og erfaringerne med frikortet er positive, og derfor bakker Det Konservative Folkeparti også op om hastebehandlingen af den her lov om det sociale frikort. Tak.

Kl. 16:12

Den fg. formand (Bjarne Laustsen):

Tusind tak for det. Der er ikke nogen korte bemærkninger. Vi siger tak til fru Brigitte Klintskov Jerkel. Så er det fru Victoria Velasquez fra Enhedslisten. Værsgo.

Kl. 16:12

(Ordfører)

Victoria Velasquez (EL):

Idéen om et socialt frikort stammer oprindelig fra gadens folk, nærmere bestemt Michael »Krølle«  Hansen. Krølle var stofbruger og hjemløs, og han kæmpede med en lang række sundhedsmæssige skavanker; men på trods af sin vanskelige situation havde Krølle alligevel et ønske om at arbejde på sine gode dage. Tanken bag det sociale frikort var altså, at socialt udsatte skulle få en mulighed for at kunne bidrage ved at tage forefaldende småjobs uden at blive trukket i skat eller blive modregnet i deres ydelser. Tanken var at give socialt udsatte en mulighed for at kunne bidrage på arbejdsmarkedet på egne præmisser og tjene nogle få hundrede kroner, som her og nu ville kunne gøre en mærkbar forskel i deres liv. Og selv om forsøget med det sociale frikort kom noget tungt fra start med et omfattende it-system og komplicerede vejledninger, viser ordningen sig at gøre rigtig stor gavn for de mennesker, der i dag har et socialt frikort – kæmpe tillykke med det! Jeg vil også sige tak til Krølle, selv om han ikke fik mulighed for selv at opleve det.

I Enhedslisten er vi glade for, at regeringen vil forlænge forsøgsordningen med det sociale frikort, og vi er glade for, at der bliver skabt lidt bedre mulighed for et rummeligt arbejdsmarked, hvor socialt udsatte mennesker, som ikke har de bedste forudsætninger for at blive en del af arbejdsmarkedet, alligevel kan få en fod indenfor. Hold nu fast, hvor Danmark svigter massivt på det her område! Vi kunne gøre så meget for at skabe et reelt rummeligt arbejdsmarked. Der er så meget, vi kan gøre, og vi har altså fat i noget af det rigtige. Så lad os endelig videreføre de gode erfaringer, som vi har gjort os indtil videre.

Selv om vi i Enhedslisten støtter lovforslaget, mener vi også, at det er helt åbenlyst, at vi kan gøre det langt, langt bedre. Hvorfor er der ikke en platform, som understøtter det her, og hvor dem, som har opgaver, der skal løses, kan møde de her mennesker? Hvorfor er der ikke en juridisk enhed, der løfter nogle af de tunge opgaver – det kan være sådan nogle ting som indberetninger – som ellers kan være svære at overskue? Der er alt for mange ting, hvor det er tydeligt, at det er alt for administrativt tungt.

Faktisk havde det været endnu bedre, hvis det var, at Socialdemokratiet – nu siger jeg det bare ligeud – ikke havde været aftalebryder og brudt deres løfte over for de her mennesker. For med den aftale, vi lavede om kontanthjælpen, fjernede vi nemlig rigtig meget af det her bureaukrati, som der er i den her ordning. Det har ikke fået så meget opmærksomhed, som jeg faktisk synes det fortjener, men i den aftale, som vi lavede, blev det gjort lovligt uden modregning eller skattebetaling at tjene op mod over det dobbelte i forhold til den her ordning med det sociale frikort.

Nå, men i Enhedslisten giver vi selvfølgelig ikke op, selv om Socialdemokratiet har valgt at falde det flertal og de mennesker i ryggen, som stod bag den anden aftale. Det kommer vi fortsat til at ville kæmpe indædt for sammen med alle de fantastiske mennesker, også uden for Christiansborg, som kæmper for de her ting – men selvfølgelig også med dem af jer herinde på Christiansborg, der kæmper for det. Alt imens stemmer vi selvfølgelig for det her forslag, fordi det trods alt er med til at skabe et mere rummeligt arbejdsmarked, end der ellers ville være.

Så her til slut vil jeg bare sige tak til Krølle og mennesker som ham, der gør en forskel og er til evig inspiration for det, vi laver herinde, og hvad det faktisk handler om, og hvad politik burde handle om, nemlig at i morgen skal blive bedre end i dag, og at vi skaber bedre muligheder og behandler hinanden bedre, ikke mindst de mennesker, som er socialt udsatte. Tak for ordet.

Kl. 16:16

Den fg. formand (Bjarne Laustsen):

Tak til fru Victoria Velasquez. Der er ingen korte bemærkninger, og vi går videre til hr. Torsten Gejl fra Alternativet.

Kl. 16:16

(Ordfører)

Torsten Gejl (ALT):

Tak, formand. Nu er vi i Alternativet ikke sådan superbegejstret for den her nye centrum-højre-regering. Men det, at vi har fået fru Pernille Rosenkrantz-Theil som minister i Socialministeriet, er ikke så dumt – så velkommen.

Jeg kan bekræfte de gode historier omkring Krølle, idet jeg sad i Socialministeriet som forhandler på satspuljen, dengang Krølle for længst havde givet sin gode idé til fru Nanna W. Gotfredsen, som så havde givet den videre til Liberal Alliance. Den handlede om, at Krølle gerne ville have, at man skulle kunne tjene en skærv. Altså, hvorfor skal det være så besværligt? Hvorfor skal man ikke kunne gå ind i et supermarked og hjælpe med flaskerne eller noget andet og så tjene til dagen og vejen, uden at der skal være noget bøvl? Den idé var så god, at vi lavede politik ud af den.

Der stoppede det enkle så; vi lavede en administrativ mastodont, og det er bare ikke så let at gøre sådan, at folk bare kan gå ind og tjene en skærv, for hvad med skatten? Den skulle vi så til at finde ud af, og der skulle være en kæmpestor it-platform. Jeg kan simpelt hen ikke huske, hvor mange millioner vi brugte på det her, og det er glad for, for det var alt for mange. Men nu kom det på benene, nu fik vi det op at stå og til at køre, og det gør glæde og gavn, så det er jo klart, at i Alternativet støtter vi da også, at det skal kunne fortsætte. Vi vil godt have forbedret det. Altså, hvad med den der skat? Jeg kan ikke helt finde ud af, om det ene ministerium betaler skat til det andet, for der skal jo betales skat; de der mennesker kan jo ikke bare gå ind og tjene penge. Det skal løses.

Så er der også en ting, jeg skal have undersøgt. På gaden bliver det nemlig ligeledes fortalt, at kommunerne og jobcentrene i nogen grad bruger den her ordning til småjobs, altså at de visiterer ledige til småjobs, og det var jo ikke sådan, det var tænkt. Så kan vi se på, hvad det er for nogle ledige – det kan jo være, det er fint nok.

Beløbsgrænsen skal vi også have kigget på. Vi skal også have set på administrationen. Det er jo stadig væk rimelig tungt at komme igennem. Og så gør det jo ikke noget at lave lidt pr for ordningen, sådan at endnu flere kan få glæde af den. Så skal vi også lige have kigget på, om de mennesker, som er berettiget til det her, stadig væk er de rigtige. Så der er mange gode ting, man kan gøre, men det er jo, fordi det er en spændende ordning og en god idé, som Alternativet selvfølgelig støtter at vi får forlænget. Tak for ordet.

Kl. 16:18

Den fg. formand (Bjarne Laustsen):

Tak til ordføreren – tak til hr. Torsten Gejl. Der er ingen korte bemærkninger. Så skal jeg give ordet til hr. Kim Edberg Andersen fra Nye Borgerlige. Værsgo.

Kl. 16:18

(Ordfører)

Kim Edberg Andersen (NB):

Tak for det, og tillykke til ministeren med posten. Jeg må indrømme, at jeg faktisk også var meget positiv på det her område, da jeg så, hvem der blev minister. Og det var jeg, lige indtil Torsten Gejl var endnu mere positiv, for da blev jeg jo straks lidt bekymret.

Men som udgangspunkt går vi ind i det her med oprejst pande og håber, at mine bekymringer bliver gjort til skamme. Det er en god ordning, det her, og det er det ofte, når det kommer fra den blå blok. Men som udgangspunkt er det her en rigtig god ordning. Det er en ordning, vi skal holde fast i; det er en ordning, Nye Borgerlige kommer til at bakke op om, for den giver mening, og den hjælper mennesker. Og det er på tværs af, hvordan vi ellers er i Folketinget, og det er nok noget af det, som vi alle sammen er enige om, nemlig at dem, der er de svageste, er dem, vi er her for at finde gode løsninger for og lave et land, der kan finde ud af at holde hånden under dem. Så det kommer vi til at bakke op om.

Jeg er så også som en god blå dreng glad for, at vi nu begynder at kontrollere, om alle dem, der er på ordningen, stadig væk har behov for at være på ordningen. Det er ikke, fordi vi skal luge nogen ud i tvivlstilfælde; det er simpelt hen, fordi den her ordning er så god, at den nogle gange løfter folk så meget, at de selv kan, og det tror vi på i Nye Borgerlige. Vi tror på, at folk, der kan selv, skal selv, og dem, der ikke kan, skal have hjælp. Så vi kommer til at bakke op om den her ordning, sikkert også, når den bliver gjort permanent, forhåbentlig – så kan der blive noget med satserne og mange andre ting. Og så har vi en lillebitte bekymring: Det her skal ikke blive en ordning, hvor vi bruger flere penge på at ansætte djøf'ere til at administrere, end vi gør på at få dem ud og hjælpe nogle mennesker, der har mere brug for de her penge. Så vi kommer til at bakke op om ordningen.

Kl. 16:20

Den fg. formand (Bjarne Laustsen):

Tak til hr. Kim Edberg Andersen. Der ingen korte bemærkninger. Jeg giver ordet til hr. Nick Zimmermann fra Dansk Folkeparti. Værsgo.

Kl. 16:21

(Ordfører)

Nick Zimmermann (DF):

Tak for det. Dansk Folkeparti står bag aftalen om det sociale frikort og ser faktisk også gerne, at ordningen bliver forlænget også efter den her korte periode på ½ år, for vi er sådan set rigtig stolte af det her sociale frikort. Det var hensigten med ordningen, at den skulle forlænges i en længere periode, men grundet folketingsvalget er det altså desværre kun foreløbig i et ½ år. Det er en ordning, som bliver benyttet af næsten alle landets kommuner, og som har lidt over 7.500 borgere visiteret til et socialt frikort, så det er altså noget, som rigtig mange mennesker har gavn af.

Fra Dansk Folkepartis side er det dog ingen hemmelighed, at vi som udgangspunkt ønsker, at det sociale frikort udelukkende forbeholdes danske statsborgere. Kan vi hjælpe forskellige udsatte her i Danmark, vil vi i Dansk Folkeparti altid gerne det. Så alt i alt ser vi gerne, at det forlænges, så vi stemmer selvfølgelig for. Tak.

Kl. 16:22

Den fg. formand (Bjarne Laustsen):

Tak til hr. Nick Zimmermann. Der er ingen korte bemærkninger. Så kan jeg give ordet til social- og boligministeren. Værsgo.

Kl. 16:22

Social- og boligministeren (Pernille Rosenkrantz-Theil):

Tak for det, og tak for de mange tillykker og tillykke til alle dem, der er blevet valgt, fordi deres folketingsgruppe er blevet konstitueret, til at skulle sidde med noget af det allervigtigste arbejde i Folketinget, nemlig social- og boligområdet. Jeg glæder mig vanvittig meget til samarbejdet. Jeg lod mig lige fortælle i min øresnegl, at langt de fleste af dem, der var socialordførere i den forgangne valgperiode, faktisk ikke er blevet genvalgt. Det håber jeg ikke var på grund af deres ordførerskaber, men snarere på grund af alle mulige andre faktorer i forbindelse med valget. Men det er bare for at sige, at vi er et nyt hold, og det betyder også, at vi skal lære hinanden at kende, og det vil jeg se rigtig meget frem til. Nogle af os kender hinanden meget, meget godt i forvejen, heldigvis for det, enten fordi vi har arbejdet sammen uden for eller inden for de her tykke mure på Christiansborg. Og jeg synes jo egentlig også, at fru Nanna W. Gotfredsen fik fortalt historien utrolig godt og fint om, hvordan det her forslag blev til virkelighed.

Det gjorde det på tidspunkt, hvor jeg stadig væk var socialordfører og ikke var rykket over på børne- og undervisning endnu. Og jeg husker historien præcis sådan, nemlig at Krølle får overtalt fru Nanna W. Gotfredsen til, at det her er en fantastisk god ide, og at det så i første omgang lykkes at få Liberal Alliance med på idéen. Vi forhandlede satspulje, som det stadig væk hed på det tidspunkt – det, der nu hedder SSA-reserven, bare for at gøre det helt umuligt at forstå, hvad vi taler om – og i den forbindelse blev fru Marianne Jelved overtalt af Liberal Alliance til, at det her var en vanvittig god ide, og så endte vi med at vedtage det.

Jeg kan huske, at jeg selv tænkte: Altså, vi ender givetvis i et eller andet djøf-helvede – igen – med sådan en type ordning. Men noget tyder altså på det modsatte, og jeg tror i virkeligheden, vi skal bruge det som et eksempel på, hvordan sociale fremskridt nogle gange har de mærkværdigste veje ind i det her hus. Det her er et af eksemplerne, og jeg synes jo, vi skal have flere af dem.

Jeg mener, at man skal dømme et samfund på, hvordan man behandler de allermest udsatte borgere. Vi har helt bredt i Folketinget i årtier haft et ønske om at løfte dem, der har det allersværest i vores samfund. Vi vil det på en lidt forskellig vis, vi har lidt forskellige opfattelser af, hvem de mest udsatte er, og hvem det er, der skal have hjælp og den slags. Men vi har faktisk alle sammen et genuint ønske om at sørge for, at dem, der lever et ufattelig svært liv, får det bedre, og at vi i hvert fald som samfund gør vores for at hjælpe til med det. Og ikke desto mindre så lykkes vi faktisk i virkelig ringe udstrækning med det. Det tror jeg er en fælles frustration, fordi vi alle sammen har et ønske om at gøre det bedre, og derfor skal man også gå til det med åben pande, når der faktisk kommer idéer på bordet, som er anderledes end det, man selv lige havde tænkt.

For fortsætter vi med at gøre det, vi altid har gjort, så får vi det samme, og det samme er ikke godt nok. Så det her er simpelt hen noget af det, vi skal gøre bedre, og derfor er det også med meget stor glæde, at vi fra regeringens side har kunnet præsentere et regeringsprogram, hvor vi i forhold til en af de ting, der har virket, faktisk ikke bare lægger op til at forlænge det, men også at forbedre det.

Der er her i salen i dag i forbindelse med behandlingen blevet stillet et par spørgsmål om, hvad det konkret betyder. Altså, skal beløbet forhøjes? Hvilke nogen af de input, der er kommet ind, har vi tænkt os at slå søm i? Og jeg synes, jo, at det er noget, vi i respekt for den måde, vi plejer at arbejde på herinde, skal finde ud af i fællesskab med hinanden. Og det vil sige, at vi selvfølgelig fra regeringens side kommer med et oplæg til det, og så synes jeg, vi skal tage en ret åben drøftelse med hinanden om, hvordan vi kan gøre det her. Så det er bare for at sige, at de forskellige input, der er kommet ind, synes jeg vi skal tage stilling til, og det skal vi gøre i fællesskab og i en god og åben dialog, sådan som vi plejer.

Jeg skal sige, at det er 7.500 af de mest udsatte borgere i Danmark, der har fået gavn af Krølles idé. Det synes jeg faktisk er ret fantastisk og et virkelig godt eksempel på den måde, jeg synes vi skal gå til socialpolitikken på. Så tusind tak til dem, der tog initiativerne, tak til Liberal Alliance for at kæmpe for dem, tak til fru Marianne Jelved for at tage handsken op, og tusind tak til alle dem derude, der har arbejdet med at få det her til at lykkes.

Når det kun får ½ år nu, er det, fordi det er sådan med alt det, vi hastebehandler i de her dage, og det er selvfølgelig for, at vi kan give det en ordentlig lovproces. Og jeg synes egentlig også, de mange input, vi har fået på det her område, vidner om, at vi har brug for lige at trække vejret, sætte os ned og snakke med hinanden om, hvordan vi gør det her bedst, og så få lavet en lovgivning på den anden side af det i stedet for at haste noget igennem her i ellevte time inden jul. Tak for ordet.

Kl. 16:27

Den fg. formand (Bjarne Laustsen):

Tak. Der er ikke nogen korte bemærkninger, så vi siger tak til social og boligministeren.

Da der ikke flere, der har bedt om ordet, er forhandlingen sluttet.

Jeg foreslår, at lovforslaget henvises til Udvalget vedrørende forslag til lov om ændring af lov om forsøg med socialt frikort. Hvis ingen gør indsigelse, betragter jeg dette som vedtaget.

Det er vedtaget.

Kl. 16:27

Meddelelser fra formanden

Den fg. formand (Bjarne Laustsen):

Der er ikke mere at foretage i dette møde.

Folketingets næste møde afholdes på torsdag, den 22. december 2022, kl. 9.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 16:27).


62. møde

Tirsdag den 16. maj 2023 kl. 13.00

Dagsorden

1) Spørgsmål om fremme af forespørgsel nr. F 18:

Forespørgsel til udlændinge- og integrationsministeren om dansk udlændingepolitik og Europa-Kommissionens migrationspagt.

Af Morten Messerschmidt (DF) og Peter Kofod (DF).

(Anmeldelse 12.05.2023).

2) Fortsættelse af forespørgsel nr. F 14 [afstemning]:

Forespørgsel til statsministeren om rigsfællesskabets muligheder og udfordringer.

Af Flemming Møller Mortensen (S), Michael Aastrup Jensen (V), Jon Stephensen (M), Karsten Hønge (SF), Kenneth Fredslund Petersen (DD), Carsten Bach (LA), Rasmus Jarlov (KF), Søren Søndergaard (EL), Christian Friis Bach (RV), Alex Ahrendtsen (DF), Theresa Scavenius (ALT), Kim Edberg Andersen (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP) og Sjúrður Skaale (JF) m.fl.

(Anmeldelse 25.04.2023. Fremme 27.04.2023. Forhandling 12.05.2023. Forslag til vedtagelse nr. V 17 af Anders Kronborg (S), Preben Bang Henriksen (V), Lean Milo (M), Karsten Hønge (SF), Peter Skaarup (DD), Sólbjørg Jakobsen (LA), Trine Pertou Mach (EL), Aki-Matilda Høegh-Dam (SIU), Aaja Chemnitz (IA), Anna Falkenberg (SP) og Sjúrður Skaale (JF). Forslag til vedtagelse nr. V 18 af Alex Ahrendtsen (DF)).

3) 3. behandling, 2. del, af lovforslag nr. L 65:

Forslag til finanslov for finansåret 2023.

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023. 2. behandling 18.04.2023. Tillægsbetænkning 11.05.2023. 3. behandling, 1. del, 15.05.2023).

4) 3. behandling af lovforslag nr. L 66:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2023, lov om fastsættelse af udgiftslofter for stat, kommuner og regioner for finansåret 2024 og lov om fastsættelse af udgiftslofter for stat, kommuner og regioner for finansåret 2025. (Konsekvenser af forslag til finanslov for 2023 m.v.).

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023. 2. behandling 18.04.2023. Tillægsbetænkning 11.05.2023).

5) 3. behandling af lovforslag nr. L 67:

Forslag til lov om fastsættelse af udgiftslofter for stat, kommuner og regioner for finansåret 2026.

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023. 2. behandling 18.04.2023. Tillægsbetænkning 11.05.2023).

6) 3. behandling af lovforslag nr. L 29:

Forslag til lov for Færøerne om fuldbyrdelse af straf m.v.

Af justitsministeren (Peter Hummelgaard).

(Fremsættelse 26.01.2023. 1. behandling 09.02.2023. Betænkning 03.05.2023. 2. behandling 09.05.2023. Lovforslaget optrykt efter 2. behandling).

7) 3. behandling af lovforslag nr. L 30:

Forslag til lov om ændring af straffelov for Færøerne, retsplejelov for Færøerne og lov for Færøerne om retsafgifter. (Ændringer som følge af ikraftsættelse af lov for Færøerne om fuldbyrdelse af straf m.v. og som følge af ikraftsættelse af ændringsanordning om konkursloven for Færøerne).

Af justitsministeren (Peter Hummelgaard).

(Fremsættelse 26.01.2023. 1. behandling 09.02.2023. Betænkning 03.05.2023. 2. behandling 09.05.2023. Lovforslaget optrykt efter 2. behandling).

8) 3. behandling af lovforslag nr. L 59:

Forslag til lov om kompensation til naboer omkring Udrejsecenter Kærshovedgård.

Af udlændinge- og integrationsministeren (Kaare Dybvad Bek).

(Fremsættelse 15.03.2023. 1. behandling 23.03.2023. Betænkning 02.05.2023. 2. behandling 09.05.2023. Lovforslaget optrykt efter 2. behandling).

9) 2. (sidste) behandling af beslutningsforslag nr. B 116:

Forslag til folketingsbeslutning i henhold til grundlovens § 47 med hensyn til statsregnskabet for finansåret 2021.


(Forslaget som fremsat (i betænkning) 20.04.2023. Anmeldelse (i salen) 25.04.2023. 1. behandling 11.05.2023).

10) 2. (sidste) behandling af beslutningsforslag nr. B 42:

Forslag til folketingsbeslutning om at igangsætte en kulegravning af anbringelsesområdet.

Af Mette Thiesen (DF) m.fl.

(Fremsættelse 28.02.2023. 1. behandling 11.04.2023. Betænkning 04.05.2023).

11) 2. (sidste) behandling af beslutningsforslag nr. B 7:

Forslag til folketingsbeslutning om en ambitiøs strategi for energieffektiviseringer og energibesparelser frem mod 2030.

Af Søren Egge Rasmussen (EL) m.fl.

(Fremsættelse 13.12.2022. 1. behandling 23.02.2023. Betænkning 04.05.2023).

12) 2. (sidste) behandling af beslutningsforslag nr. B 40:

Forslag til folketingsbeslutning om, at pensionen skal stige, når lønningerne stiger (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Helene Liliendahl Brydensholt (ALT), Peter Seier Christensen (NB) og Aaja Chemnitz (IA).

(Fremsættelse 28.02.2023. 1. behandling 13.04.2023. Betænkning 10.05.2023).

13) 2. (sidste) behandling af beslutningsforslag nr. B 74:

Forslag til folketingsbeslutning om at indføre bedstes første sygedag.

Af Nick Zimmermann (DF) m.fl.

(Fremsættelse 15.03.2023. 1. behandling 13.04.2023. Betænkning 10.05.2023).

14) 2. behandling af lovforslag nr. L 110:

Forslag til lov om ændring af lov om en aktiv beskæftigelsesindsats. (Genindførelse af ret til uddannelse for personer, der har arbejdet i minkerhvervet eller følgeerhverv, inden for en pulje i 2023).

Af beskæftigelsesministeren (Ane Halsboe-Jørgensen).

(Fremsættelse 19.04.2023. 1. behandling 27.04.2023. Betænkning 10.05.2023).

15) 2. behandling af lovforslag nr. L 52:

Forslag til lov om ændring af lov om arbejdsmiljø i Grønland. (Psykisk arbejdsmiljø, virksomheders samarbejde om sikkerhed og sundhed, styrkelse af krav til arbejdspladsvurdering, udvidelse af Arbejdstilsynets reaktionsmuligheder, indsamling, behandling og videregivelse af data, aftaleforløb med virksomhederne, forhøjet bødeniveau m.v.).

Af beskæftigelsesministeren (Ane Halsboe-Jørgensen).

(Fremsættelse 28.02.2023. 1. behandling 30.03.2023. Betænkning 10.05.2023).

16) 2. behandling af lovforslag nr. L 80:

Forslag til lov om ændring af lov om etablering og benyttelse af en rørledning til transport af råolie og kondensat, lov om kontinentalsoklen og visse rørledningsanlæg på søterritoriet og lov om anvendelse af Danmarks undergrund. (Godkendelse af ændringer og afvikling af rørledningen, krav om effektiv drift, gennemførelse af direktiver om naturbeskyttelse, bemyndigelse vedrørende forbud mod rutinemæssig afbrænding af kulbrinter, tilladelse til forundersøgelser for visse rørledningsanlæg m.v.).

Af klima-, energi- og forsyningsministeren (Lars Aagaard).

(Fremsættelse 29.03.2023. 1. behandling 13.04.2023. Betænkning 11.05.2023. Ændringsforslag nr. 20 af 15.05.2023 uden for betænkningen af klima-, energi- og forsyningsministeren (Lars Aagaard)).

17) 2. behandling af lovforslag nr. L 81:

Forslag til lov om ændring af lov om fremme af vedvarende energi. (Udbetaling af støtte og opkrævning af betaling for elektricitet produceret på udbudte havvindmølleparker og implementering af dele af VE II-direktivet).

Af klima-, energi- og forsyningsministeren (Lars Aagaard).

(Fremsættelse 29.03.2023. 1. behandling 13.04.2023. Betænkning 11.05.2023).

18) 2. behandling af lovforslag nr. L 100:

Forslag til lov om ændring af lov om folkeskolen. (Permanentgørelse af forsøg med internationale udskolingslinjer).

Af børne- og undervisningsministeren (Mattias Tesfaye).

(Fremsættelse 30.03.2023. 1. behandling 11.04.2023. Betænkning 11.05.2023).

19) 2. behandling af lovforslag nr. L 101:

Forslag til lov om ændring af lov om de gymnasiale uddannelser. (Udvidelse af lovens formålsbestemmelse og indførelse af obligatorisk seksualundervisning).

Af børne- og undervisningsministeren (Mattias Tesfaye).

(Fremsættelse 30.03.2023. 1. behandling 11.04.2023. Betænkning 11.05.2023. Ændringsforslag nr. 1 af 15.05.2023 uden for betænkningen af Lars Boje Mathiesen (UFG)).

20) 2. behandling af lovforslag nr. L 109:

Forslag til lov om ændring af lov om folkeskolen. (Forlængelse af de udvidede frihedsgrader om afkortning af skoleugens længde og målsætningen om fuld kompetencedækning i skoleåret 2023/24 samt afskaffelse af udviklingsplanen m.v.).

Af børne- og undervisningsministeren (Mattias Tesfaye).

(Fremsættelse 19.04.2023. 1. behandling 25.04.2023. Betænkning 11.05.2023).

21) 2. behandling af lovforslag nr. L 50:

Forslag til lov om ændring af straffeloven og retsplejeloven. (Initiativer mod digitale krænkelser, herunder forbud mod grooming, sidestilling af tilsnigelse af samleje med voldtægt, religiøse lederes udnyttelse af religiøs afhængighed med henblik på at skaffe sig samleje m.v.).

Af justitsministeren (Peter Hummelgaard).

(Fremsættelse 22.02.2023. 1. behandling 28.02.2023. Betænkning 04.05.2023).

22) 1. behandling af beslutningsforslag nr. B 63:

Forslag til folketingsbeslutning om udvidet producentansvar for tekstilproducenter og forbud mod forbrænding af usolgt tekstil.

Af Signe Munk (SF) m.fl.

(Fremsættelse 14.03.2023).

23) 1. behandling af beslutningsforslag nr. B 105:

Forslag til folketingsbeslutning om et styrket og aktivt tilsyn på miljø- og naturområdet.

Af Marianne Bigum (SF) og Carl Valentin (SF).

(Fremsættelse 17.03.2023).

24) 1. behandling af beslutningsforslag nr. B 59:

Forslag til folketingsbeslutning om stop for optagelse af muslimske lande i EU.

Af Morten Messerschmidt (DF) m.fl.

(Fremsættelse 17.03.2023).

25) 1. behandling af beslutningsforslag nr. B 95:

Forslag til folketingsbeslutning om at ophæve arealreservationer og planer om en motorvej i Ring 5-transportkorridoren i Nordsjælland.

Af Mette Abildgaard (KF), Sofie Lippert (SF), Kenneth Fredslund Petersen (DD), Jette Gottlieb (EL), Martin Lidegaard (RV), Mette Thiesen (DF), Helene Liliendahl Brydensholt (ALT) og Pernille Vermund (NB).

(Fremsættelse 17.03.2023).

26) 1. behandling af beslutningsforslag nr. B 51:

Forslag til folketingsbeslutning om at forbyde muligheden for at opdele svømmehaller på baggrund af køn.

Af Pia Kjærsgaard (DF) m.fl.

(Fremsættelse 14.03.2023).

Kl. 12:59

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Søren Egge Rasmussen (EL), Samira Nawa (RV), Morten Messerschmidt (DF) og Theresa Scavenius (ALT):

Forespørgsel nr. 19 (Hvad kan ministeren oplyse om regeringens fremtidige energi- og forsyningspolitiske initiativer set i lyset af den energi- og forsyningspolitiske redegørelse?).

Lea Wermelin (S), Linea Søgaard-Lidell (V), Karin Liltorp (M), Signe Munk (SF), Lise Bech (DD), Steffen W. Frølund (LA), Mona Juul (KF), Mai Villadsen (EL), Samira Nawa (RV), Morten Messerschmidt (DF) og Theresa Scavenius (ALT):

Forespørgsel nr. 20 (Hvad kan ministeren oplyse om regeringens fremtidige klimapolitiske initiativer set i lyset af redegørelsen om klimaeffekter?).

Titler på de anmeldte sager vil fremgå af www.folketingstidende.dk (jf. ovenfor).

Forhandlingen af kulturministerens kulturpolitiske redegørelse, redegørelse nr. R 14, vil finde sted torsdag den 25. maj 2023 og ikke som tidligere meddelt tirsdag den 23. maj 2023.

Det første punkt på dagsordenen er:

1) Spørgsmål om fremme af forespørgsel nr. F 18:

Forespørgsel til udlændinge- og integrationsministeren om dansk udlændingepolitik og Europa-Kommissionens migrationspagt.

Af Morten Messerschmidt (DF) og Peter Kofod (DF).

(Anmeldelse 12.05.2023).

Kl. 13:00

Formanden (Søren Gade):

Hvis ingen gør indsigelse mod at fremme denne forespørgsel, betragter jeg Tingets samtykke som givet.

Det er givet.

Det næste punkt på dagsordenen er:

2) Fortsættelse af forespørgsel nr. F 14 [afstemning]:

Forespørgsel til statsministeren om rigsfællesskabets muligheder og udfordringer.

Af Flemming Møller Mortensen (S), Michael Aastrup Jensen (V), Jon Stephensen (M), Karsten Hønge (SF), Kenneth Fredslund Petersen (DD), Carsten Bach (LA), Rasmus Jarlov (KF), Søren Søndergaard (EL), Christian Friis Bach (RV), Alex Ahrendtsen (DF), Theresa Scavenius (ALT), Kim Edberg Andersen (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP) og Sjúrður Skaale (JF) m.fl.

(Anmeldelse 25.04.2023. Fremme 27.04.2023. Forhandling 12.05.2023. Forslag til vedtagelse nr. V 17 af Anders Kronborg (S), Preben Bang Henriksen (V), Lean Milo (M), Karsten Hønge (SF), Peter Skaarup (DD), Sólbjørg Jakobsen (LA), Trine Pertou Mach (EL), Aki-Matilda Høegh-Dam (SIU), Aaja Chemnitz (IA), Anna Falkenberg (SP) og Sjúrður Skaale (JF). Forslag til vedtagelse nr. V 18 af Alex Ahrendtsen (DF)).

Kl. 13:01

Afstemning

Formanden (Søren Gade):

Forhandlingen er sluttet, og vi går til afstemning om de stillede forslag til vedtagelse. Der foreligger to forslag.

Der stemmes først om forslag til vedtagelse nr. V 17 af Anders Kronborg (S), Preben Bang Henriksen (V), Lean Milo (M), Karsten Hønge (SF), Peter Skaarup (DD), Sólbjørg Jakobsen (LA), Trine Pertou Mach (EL), Aki-Matilda Høegh-Dam (SIU), Aaja Chemnitz (IA), Anna Falkenberg (SP) og Sjúrður Skaale (JF). Afstemningen starter.

Afstemningen slutter.

For stemte 101 (S, V, M, SF, DD, LA, EL, RV, DF, ALT og NB), imod stemte 6 (KF), hverken for eller imod stemte 0.

Forslag til vedtagelse nr. V 17 er vedtaget.

Herefter er forslag til vedtagelse nr. V 18 af Alex Ahrendtsen (DF) bortfaldet.

Hermed er forespørgslen afsluttet.

Det næste punkt på dagsordenen er:

3) 3. behandling, 2. del, af lovforslag nr. L 65:

Forslag til finanslov for finansåret 2023.

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023. 2. behandling 18.04.2023. Tillægsbetænkning 11.05.2023. 3. behandling, 1. del, 15.05.2023).

Kl. 13:02

Forhandling

Formanden (Søren Gade):

Forhandlingen er åbnet. Den første, der får ordet, er formanden for Finansudvalget, hr. Simon Kollerup, Socialdemokratiet, for en mundtlig indstilling. Værsgo.

Kl. 13:03

Simon Kollerup (S):

Tusind tak. Efter en, hvad man godt kan kalde en ekspedit og veloverstået debat i går efterfulgt af afstemninger om ændringsforslagene til finanslovsforslaget  skal jeg bare fortælle jer alle sammen, at vi har holdt møde i Finansudvalget, hvor vi har gennemgået afstemningsresultaterne. På vegne af et samlet udvalg kan jeg derfor meddele, at – og nu bliver det spændende – gennemgangen heldigvis hverken har givet anledning til bemærkninger eller til yderligere ændringsforslag, og derfor indstiller Finansudvalget lovforslaget til videre behandling.

Kl. 13:03

Formanden (Søren Gade):

Tak. Ønsker nogen at udtale sig?

Da det ikke er tilfældet, går vi til afstemning.

Kl. 13:03

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 100 (S, V, M, SF, DD, LA, KF, RV, DF og NB), imod stemte 9 (EL og ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

4) 3. behandling af lovforslag nr. L 66:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2023, lov om fastsættelse af udgiftslofter for stat, kommuner og regioner for finansåret 2024 og lov om fastsættelse af udgiftslofter for stat, kommuner og regioner for finansåret 2025. (Konsekvenser af forslag til finanslov for 2023 m.v.).

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023. 2. behandling 18.04.2023. Tillægsbetænkning 11.05.2023).

Kl. 13:04

Forhandling

Formanden (Søren Gade):

Forhandlingen drejer sig i første omgang om de stillede ændringsforslag.

Fru Lisbeth Bech-Nielsen, værsgo.

Kl. 13:04

Lisbeth Bech-Nielsen (SF):

Tak. Det drejer sig om noget, der måske ikke er den store folkelige debat om, men som jo har en kæmpe betydning for, hvor mange penge man kan bruge på velfærden ude i kommunerne, nemlig at vi har det rigtige niveau for udgiftslofter også frem i årene. Og vi kan jo se nu, at alt tyder på, at frem i årene skal tallene justeres, og det har helt lavpraktisk en kæmpe betydning for, hvor mange penge vi kan bruge på pædagoger og sygeplejersker, og hvad vi kan bruge på den kommunale velfærd, og at vores økonomi samlet set højst sandsynligt kommer til at se meget bedre ud, end vi havde regnet med. Derfor er det ikke en teknisk detalje, at vi får rettet det her til, og jeg har forstået på finansministeren, at det også er det, man netop vil – at så snart man har de nye tal i hus, vil man også få det rettet til, og det får en helt konkret betydning.

Det kunne også være rigtig godt at få finansministeren om ikke op på talerstolen her, så til at sige noget omkring det i dag. For det kommer til at have en kæmpe betydning i kommuner og regioner, at vi får et andet råderum var en helt anden økonomi end det, der ligesom ligger på tegnebrættet nu. Tak.

Kl. 13:05

Formanden (Søren Gade):

Vi siger tak til fru Lisbeth Bech-Nielsen fra Socialistisk Folkeparti. Jeg byder velkommen til hr. Pelle Dragsted fra Enhedslisten.

Kl. 13:06

(Ordfører)

Pelle Dragsted (EL):

Mange tak for det. Jeg vil også forsøge at gøre det kort. Den her lov er ikke en, vi drøfter så meget, men det er jo en utrolig vigtig lov, for det er den, der lægger rammerne for hele den offentlige økonomi de næste 4 år, i hvert fald hvis vi ser på de to love tilsammen.

Der er tre advarselsflag, jeg gerne lige vil rejse. Det første er det, som fru Lisbeth Bech-Nielsen også var inde på, og det er, at vi står i den lidt særlige situation, at vi er ved at vedtage rammerne for dansk økonomi de næste 4 år, lige foran at vi – formentlig i næste uge – får en ny opgørelse i det såkaldte konvergensprogram, som viser, hvor mange penge der vil være i kassen. Det får vi så at vide, efter at vi har bestemt, hvad kommunerne, regionerne og staten må bruge de næste 4 år.

Det er et problem, for hvis ikke man ændrer på det – det er noget, som også de økonomiske vismænd har peget på – skaber man faktisk en bias til fordel for at sænke skatten frem for f.eks. at anvende midlerne på velfærden, fordi det ikke er i strid med udgiftslofterne at sænke skatterne, og det er der nok nogen i salen der vil være glade for. Det er jo uheldigt, hvis det ikke er det, som er planen. Så et spørgsmål til finansministeren, hvis finansministeren vil komme på talerstolen, kunne være at forholde sig til det her. Hvad, når der kommer et nyt konvergensprogram, som viser, at økonomien ser anderledes ud?

Et andet advarselsflag er, at vi med den her lov jo kan se, at man ikke har tænkt sig at lægge mere ind, når man skal hæve lønnen for offentligt ansatte. Vi ved, at regeringen, og det er jo godt, planlægger at anvende 3 mia. kr. på at øge lønningerne for nogle af de lavtlønnede offentligt ansatte. Det håber vi i hvert fald; det har de i hvert fald sagt at de vil. Man kan ikke kan læse det ud af det her, men vi stadfæster – og det har regeringen jo også sagt, og det har de været ærlige omkring – at de penge skal det offentlige betale selv, om jeg så må sige. Så siger man, at det er gennem administrationsnedskæringer, og det må man så håbe er der, det ender. Men der er i hvert fald en risiko for – og det synes jeg bare at vi skal være klar over – at det ender med, at hunden bliver fodret med sin egen hale, og at vi altså måske ikke får en højere løn, men til gengæld får dårligere arbejdsvilkår for de mennesker, der går derude.

Det sidste advarselsflag rejser jeg på baggrund af et spørgsmål, jeg har stillet. Det går på, at i de sidste 2 år har Ukraineudgifter og covid-19-udgifter været undtaget i udgiftslofterne. Men jeg har fået et svar fra finansministeren, som siger, at for 2023 – og det er jo bl.a. også det, vi vedtager udgiftslofter for nu – har man ikke undtaget de her udgifter. Jeg er lidt i tvivl om, hvad konsekvenserne af det er, men der er i hvert fald en risiko for, at konsekvenserne bliver, at kommunerne og regionerne skal spare andre steder, når de får øgede udgifter, f.eks. til ukrainske flygtninge. Så det synes jeg bare at vi skal være bevidste om. Det ville selvfølgelig være rart, hvis finansministeren kom op. Ellers kan vi måske klare det i en skriftlig dialog, ved et samråd eller andet.

Jeg har fået et svar fra finansministeren, som siger, at man sagtens kan ændre lov om udgiftslofter, hvis der sker større ændringer, f.eks. når man kommer med en 2030-plan, og det er jo betryggende, at man kan det. Spørgsmålet er selvfølgelig også, om man vil. For det er jo regeringen, der har serveretten på det, om jeg så må sige. Vi andre kan ikke gøre så meget, når først vi har stemt den her lov igennem. Så det ville være betryggende, hvis finansministeren ville oplyse os om, hvordan og hvorledes det ser ud, i forhold til de tre spørgsmål. Tak for ordet.

Kl. 13:09

Formanden (Søren Gade):

Tak for det. Vi siger tak til hr. Pelle Dragsted fra Enhedslisten.

Ønsker flere at udtale sig?

Finansministeren, værsgo.

Kl. 13:10

Finansministeren (Nicolai Wammen):

Tak for det. Og tak for spørgsmålene. Bare for at der ikke skal være nogen tvivl om den sag, vil jeg sige, at det er korrekt, som det blev sagt af begge de ordførere, der har været på talerstolen, at man kan ændre udgiftslofterne, i forbindelse med at regeringen præsenterer sin 2030-plan. Det gør vi jo i anden halvdel af i år, så der er det min klare forventning, at man også vil se, at der vil ske en justering af udgiftslofterne. Og dermed ser jeg heller ikke en stor risiko i forbindelse med de scenarier, som hr. Pelle Dragsted udviste bekymring i forhold til.

Kl. 13:10

Formanden (Søren Gade):

Tak for det. Der er en enkelt kort bemærkning fra hr. Pelle Dragsted fra Enhedslisten. Værsgo.

Kl. 13:10

Pelle Dragsted (EL):

Tusind tak for det, finansminister. Det er rigtig godt, for så får vi jo til den tid igen diskussionen hernede, og det er jo glædeligt.

Bare lige til det andet spørgsmål omkring det her med undtagelse af udgifter afledt af den russiske invasion af Ukraine og håndteringen af covid-19 vil jeg høre vedrørende den forskel, der er på, at man sidste år havde en bekendtgørelse, der sagde, at det ikke indregnes i udgiftslofterne, og at man nu har sagt, at man ikke udsteder den bekendtgørelse for i år: Hvilken betydning får det, f.eks. når man skal forhandle – eller det er man jo allerede i gang med – en aftale med kommunerne om det her? Betyder det, om jeg så må sige, at udgifter, som indtil nu har været uden for udgiftsrammerne, dvs. ikke har belastet andre, altså ikke har skullet konkurrere med udgifter til ældre eller børn ude i kommunerne, nu skal konkurrere, hvis finansministeren forstår, hvad jeg mener?

Kl. 13:11

Formanden (Søren Gade):

Finansministeren.

Kl. 13:11

Finansministeren (Nicolai Wammen):

Jeg tror, at jeg forstår, hvad hr. Pelle Dragsted mener. Og hvis spørgsmålet er, om det, at vi skal have håndteret de udgifter, der er, i forbindelse med at der er borgere fra Ukraine, der på grund af den forfærdelige krig, som Putin fører mod Ukraine, er kommet til Danmark, betyder, at vi dermed har mindre til rådighed i forhold til de forhandlinger, vi står i, med kommunerne, så er svaret, at det ikke er en del af vores forhandlingsoplæg, at vi skal bruge mindre på ældreplejen, på skoler eller på daginstitutioner. Hele spørgsmålet om ukrainere i Danmark er noget, vi, om man så må sige, håndterer med kommunerne ved siden af det andet regnestykke.

Kl. 13:12

Formanden (Søren Gade):

Hr. Pelle Dragsted.

Kl. 13:12

Pelle Dragsted (EL):

Tak for det. Kan finansministeren oplyse eller uddybe, hvorfor man ikke har udstedt en tilsvarende bekendtgørelse om at holde de her udgifter uden for udgiftslofterne, ligesom man har gjort det de sidste 2 år, og hvilken betydning det får?

Kl. 13:12

Formanden (Søren Gade):

Finansministeren.

Kl. 13:12

Finansministeren (Nicolai Wammen):

Vi er i gang med at se på, hvordan vi teknisk konterer det her på den bedste måde. Og under alle omstændigheder, som jeg også var inde på i et tidligere svar, har vi mulighed for, når vi justerer udgiftslofterne, senest i forbindelse med at vi fremlægger en 2030-plan i anden halvdel af i år, at justere, hvis der måtte være nogle udfordringer i så henseende.

Så jeg anser det – med al respekt, for det er helt fair at stille spørgsmålet – som en lidt teoretisk diskussion.

Kl. 13:13

Formanden (Søren Gade):

Tak til finansministeren.

Da der ikke er flere, der har bedt om ordet, er forhandlingen om ændringsforslagene sluttet, og vi går til afstemning.

Kl. 13:13

Afstemning

Formanden (Søren Gade):

Hvis ikke afstemning begæres, betragter jeg ændringsforslag nr. 1-3 af finansministeren, tiltrådt af et flertal (udvalget med undtagelse af EL og ALT), som vedtaget.

De er vedtaget.

Kl. 13:13

Forhandling

Formanden (Søren Gade):

Forhandlingen drejer sig derefter om lovforslaget som helhed.

Ønsker nogen at udtale sig om lovforslaget?

Da det ikke er tilfældet, går vi til afstemning.

Kl. 13:13

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 100 (S, V, M, SF, DD, LA, KF, RV, DF og NB), imod stemte 9 (EL og ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

5) 3. behandling af lovforslag nr. L 67:

Forslag til lov om fastsættelse af udgiftslofter for stat, kommuner og regioner for finansåret 2026.

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023. 2. behandling 18.04.2023. Tillægsbetænkning 11.05.2023).

Kl. 13:14

Forhandling

Formanden (Søren Gade):

Forhandlingen drejer sig i første omgang om det stillede ændringsforslag.

Ønsker nogen at udtale sig?

Da det ikke er tilfældet, er forhandlingen om ændringsforslaget sluttet, og vi går til afstemning.

Kl. 13:14

Afstemning

Formanden (Søren Gade):

Hvis ikke afstemning begæres, betragter jeg ændringsforslag nr. 1 af finansministeren, tiltrådt af et flertal (udvalget med undtagelse af EL og ALT), som vedtaget.

Det er vedtaget.

Kl. 13:14

Forhandling

Formanden (Søren Gade):

Forhandlingen drejer sig herefter om lovforslaget som helhed.

Ønsker nogen at udtale sig om lovforslaget?

Da det ikke er tilfældet, går vi til afstemning.

Kl. 13:14

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 99 (S, V, M, SF, DD, LA, KF, RV, DF og NB), imod stemte 9 (EL og ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

6) 3. behandling af lovforslag nr. L 29:

Forslag til lov for Færøerne om fuldbyrdelse af straf m.v.

Af justitsministeren (Peter Hummelgaard).

(Fremsættelse 26.01.2023. 1. behandling 09.02.2023. Betænkning 03.05.2023. 2. behandling 09.05.2023. Lovforslaget optrykt efter 2. behandling).

Kl. 13:15

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:15

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

7) 3. behandling af lovforslag nr. L 30:

Forslag til lov om ændring af straffelov for Færøerne, retsplejelov for Færøerne og lov for Færøerne om retsafgifter. (Ændringer som følge af ikraftsættelse af lov for Færøerne om fuldbyrdelse af straf m.v. og som følge af ikraftsættelse af ændringsanordning om konkursloven for Færøerne).

Af justitsministeren (Peter Hummelgaard).

(Fremsættelse 26.01.2023. 1. behandling 09.02.2023. Betænkning 03.05.2023. 2. behandling 09.05.2023. Lovforslaget optrykt efter 2. behandling).

Kl. 13:15

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:16

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

8) 3. behandling af lovforslag nr. L 59:

Forslag til lov om kompensation til naboer omkring Udrejsecenter Kærshovedgård.

Af udlændinge- og integrationsministeren (Kaare Dybvad Bek).

(Fremsættelse 15.03.2023. 1. behandling 23.03.2023. Betænkning 02.05.2023. 2. behandling 09.05.2023. Lovforslaget optrykt efter 2. behandling).

Kl. 13:16

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:16

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 99 (S, V, M, SF, DD, LA, KF, RV, DF og NB), imod stemte 4 (ALT), hverken for eller imod stemte 5 (EL).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

9) 2. (sidste) behandling af beslutningsforslag nr. B 116:

Forslag til folketingsbeslutning i henhold til grundlovens § 47 med hensyn til statsregnskabet for finansåret 2021.


(Forslaget som fremsat (i betænkning) 20.04.2023. Anmeldelse (i salen) 25.04.2023. 1. behandling 11.05.2023).

Kl. 13:17

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:17

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Forslag til folketingsbeslutning er enstemmigt vedtaget og vil nu blive sendt til statsministeren.

Det næste punkt på dagsordenen er:

10) 2. (sidste) behandling af beslutningsforslag nr. B 42:

Forslag til folketingsbeslutning om at igangsætte en kulegravning af anbringelsesområdet.

Af Mette Thiesen (DF) m.fl.

(Fremsættelse 28.02.2023. 1. behandling 11.04.2023. Betænkning 04.05.2023).

Kl. 13:17

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:18

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 22 (DD, LA, DF og NB), imod stemte 86 (S, V, M, SF, KF, EL, RV og ALT), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

11) 2. (sidste) behandling af beslutningsforslag nr. B 7:

Forslag til folketingsbeslutning om en ambitiøs strategi for energieffektiviseringer og energibesparelser frem mod 2030.

Af Søren Egge Rasmussen (EL) m.fl.

(Fremsættelse 13.12.2022. 1. behandling 23.02.2023. Betænkning 04.05.2023).

Kl. 13:18

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:18

Afstemning

Formanden (Søren Gade):

Der stemmes om forslagets endelige vedtagelse. Afstemningen starter.

Afstemningen slutter.

For stemte 28 (SF, KF, EL, RV og ALT), imod stemte 80 (S, V, M, DD, LA, DF og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

12) 2. (sidste) behandling af beslutningsforslag nr. B 40:

Forslag til folketingsbeslutning om, at pensionen skal stige, når lønningerne stiger (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Helene Liliendahl Brydensholt (ALT), Peter Seier Christensen (NB) og Aaja Chemnitz (IA).

(Fremsættelse 28.02.2023. 1. behandling 13.04.2023. Betænkning 10.05.2023).

Kl. 13:19

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:19

Afstemning

Formanden (Søren Gade):

Der stemmes om forslagets endelige vedtagelse. Afstemningen starter.

Afstemningen slutter.

For stemte 23 (SF, EL, DF, ALT og NB), imod stemte 86 (S, V, M, DD, LA, KF og RV), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

13) 2. (sidste) behandling af beslutningsforslag nr. B 74:

Forslag til folketingsbeslutning om at indføre bedstes første sygedag.

Af Nick Zimmermann (DF) m.fl.

(Fremsættelse 15.03.2023. 1. behandling 13.04.2023. Betænkning 10.05.2023).

Kl. 13:20

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:20

Afstemning

Formanden (Søren Gade):

Der stemmes om forslagets endelige vedtagelse. Afstemningen starter.

Afstemningen slutter.

For stemte 22 (SF, EL, DF og ALT), imod stemte 87 (S, V, M, DD, LA, KF, RV og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

14) 2. behandling af lovforslag nr. L 110:

Forslag til lov om ændring af lov om en aktiv beskæftigelsesindsats. (Genindførelse af ret til uddannelse for personer, der har arbejdet i minkerhvervet eller følgeerhverv, inden for en pulje i 2023).

Af beskæftigelsesministeren (Ane Halsboe-Jørgensen).

(Fremsættelse 19.04.2023. 1. behandling 27.04.2023. Betænkning 10.05.2023).

Kl. 13:20

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

15) 2. behandling af lovforslag nr. L 52:

Forslag til lov om ændring af lov om arbejdsmiljø i Grønland. (Psykisk arbejdsmiljø, virksomheders samarbejde om sikkerhed og sundhed, styrkelse af krav til arbejdspladsvurdering, udvidelse af Arbejdstilsynets reaktionsmuligheder, indsamling, behandling og videregivelse af data, aftaleforløb med virksomhederne, forhøjet bødeniveau m.v.).

Af beskæftigelsesministeren (Ane Halsboe-Jørgensen).

(Fremsættelse 28.02.2023. 1. behandling 30.03.2023. Betænkning 10.05.2023).

Kl. 13:21

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:21

Afstemning

Formanden (Søren Gade):

Ønskes afstemning om ændringsforslag nr. 1-3, tiltrådt af udvalget?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

16) 2. behandling af lovforslag nr. L 80:

Forslag til lov om ændring af lov om etablering og benyttelse af en rørledning til transport af råolie og kondensat, lov om kontinentalsoklen og visse rørledningsanlæg på søterritoriet og lov om anvendelse af Danmarks undergrund. (Godkendelse af ændringer og afvikling af rørledningen, krav om effektiv drift, gennemførelse af direktiver om naturbeskyttelse, bemyndigelse vedrørende forbud mod rutinemæssig afbrænding af kulbrinter, tilladelse til forundersøgelser for visse rørledningsanlæg m.v.).

Af klima-, energi- og forsyningsministeren (Lars Aagaard).

(Fremsættelse 29.03.2023. 1. behandling 13.04.2023. Betænkning 11.05.2023. Ændringsforslag nr. 20 af 15.05.2023 uden for betænkningen af klima-, energi- og forsyningsministeren (Lars Aagaard)).

Kl. 13:21

Forhandling

Formanden (Søren Gade):

Ønsker nogen at udtale sig? Fru Signe Munk, Socialistisk Folkeparti. Værsgo.

Kl. 13:22

(Ordfører)

Signe Munk (SF):

Tak for det, formand. Jeg skal gøre det kort. Der har sneget sig en mindre fejl ind i betænkningen angående SF's stillingtagen til ændringsforslagene. Det er bare for, at det også er sagt her: Vi stemmer for ændringsforslag 1 og 3 og imod ændringsforslag 8.

Kl. 13:22

Formanden (Søren Gade):

Tak for det. Vi siger tak til fru Signe Munk. Og jeg giver nu ordet til fru Theresa Scavenius, Alternativet. Værsgo.

Kl. 13:22

(Ordfører)

Theresa Scavenius (ALT):

Jeg er her bare lige for at motivere de ændringsforslag, vi i Alternativet har lavet, og jeg vil også lige sige, hvorfor vi faktisk mener, at der er behov for en yderligere udvalgsbehandling af det her lovforslag. For måske tænker de fleste, at L 80 og det her er meget teknisk og meget kedeligt, og at det ikke er vigtigt, men faktisk er det et meget centralt spørgsmål om alt, hvad der foregår på vores søterritorium. Det er et eksempel på et lovforslag, som er rigtig, rigtig svært at lave, og vi er i Alternativet meget optagede af, at vi i Folketinget har gode betingelser for at lave vores demokratiske arbejde, og det er rigtig svært, når lovforslagene er næsten umulige at læse. Jeg har faktisk læst det fire gange, og jeg har stadig væk ikke det fulde overblik over det, og jeg synes, vi i det her hus bliver nødt til at kræve, at vi har nogle lovtekster, vi faktisk kan læse.

Men det, der jo faktisk er det afgørende i det her forslag, er, at vi afgiver kompetence, at vi i det her hus giver kompetence til ministeriet til for evighed at beslutte alt i forhold til vores søterritorium, og det er det, der hedder en afpolitisering og en afdemokratisering. Jeg tænker, at vi er rigtig mange, der er enige om, at vi er imod, når Rusland afdemokratiserer, at vi er imod, når retsinstanser i Østeuropa bliver politiseret, at vi alle sammen er imod det. Men derfor er det ret beskæmmende, at det, der faktisk kan ske, er, at vi her i et demokratisk hus sidder og er med til at træffe beslutninger, som afdemokratiserer vores samfund. For hvis den her lov går igennem, har vi i det her hus ikke længere mulighed for at træffe politiske beslutninger omkring alt, hvad der skal foregå i vores undergrund og på vores søterritorium. Og jeg vil igen sige, at vi kan være meget uenige om, hvad der skal bruges på det søterritorium, men jeg tænker, at vi er enige om, at vi faktisk synes, det er nogle relevante politiske diskussioner. Det kan både være minedrift, det kan være råstofudvinding, og det kan være naturbeskyttelse. Det er altså nogle rigtig, rigtig vigtige områder, som ikke kun har brug for teknokratiske løsninger.

Så jeg vil virkelig appellere til, at der, hvis det her bare kommer igennem, er mange, der vil stemme imod det. For jeg har forsøgt at lave et ændringsforslag, der skulle sige, at beslutningskompetencen skulle blive her i Folketinget. Men det kunne jeg ikke få lov til, fordi det ville ændre for meget på selve lovforslaget, og det er jo netop et eksempel, der viser, at lovforslaget primært handler om at flytte politisk beslutningskompetence fra det her hus til ministerierne. Så det kommer I ikke til at stemme om.

Men vi har i Alternativet – og heldigvis med støtte fra både Enhedslisten og delvis SF – lavet to andre ændringsforslag, og det ene handler om det her med, at der i lovforslaget står, at der et krav til, at alt, hvad der skal foregå ude på søterritoriet, skal være økonomisk effektivt. Vi mener, at der er behov for et paradigmeskifte, hvor vi selvfølgelig tænker miljø og klima ind i, hvad der foregår, og derfor handler det ene ændringsforslag om, at det her med miljø- og klimahensyn vægtes højere end økonomiske hensyn. Vi kan ikke blive ved med at have økonomisk indtjening som det bærende princip i vores lovgivning.

Det sidste handler om det med en klagemulighed, og det er ret svært at overskue, og måske har jeg ikke fået det fulde overblik. Men jeg er bekymret for, at der er nogle organisationer, som ikke bliver klageberettigede med de nye regler, og derfor har jeg lavet et ændringsforslag, der handler om, at alle skal være klageberettigede, og det her kommer også til at handle om Grønland. Så det er rigtig vigtigt, at der ikke kommer nogen tvister om, at nogle organisationer eller nogle mennesker ikke har mulighed for at klage i forhold til de her ting, som bliver noget ret sensitivt.

Den sidste ting, som jeg vil nævne, er, hvorfor jeg mener, at der er behov for en udvidet udvalgsbehandling af det, og det er, fordi en del af lovforslaget er motiveret af, at der skal være en implementering af rigtig mange EU-naturdirektiver, og de bliver alle sammen opremset i lovforslaget. Jeg har så spurgt ind til, hvordan de her naturdirektiver så faktisk bliver implementeret, og jeg har så fået svar fra ministeriet om, at det bliver de faktisk heller ikke. Og den uoverensstemmelse mener jeg simpelt hen vi i udvalget bliver nødt til at kigge på: Er det her et lovforslag, som implementerer nogle EU-direktiver, eller er det det modsatte? Desuden mener jeg også, at det her er et lovforslag, der er nødt til at blive miljøvurderet, og så vidt jeg kan se, er der ikke blevet en ordentlig behandling af det. Så de to ting gør, at jeg motiverer, hvorfor vi har brug for en yderligere udvalgsbehandling af det.

Kl. 13:27

Formanden (Søren Gade):

Vi siger tak til fru Theresa Scavenius fra Alternativet.

Ønsker flere at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:27

Afstemning

Formanden (Søren Gade):

Der stemmes om ændringsforslag nr. 1, af et mindretal, DF, tiltrådt af et mindretal, SF, DD, LA, KF, EL, RV og ALT. Afstemningen starter.

Afstemningen slutter.

For stemte 50 (SF, DD, LA, KF, EL, RV, DF, ALT og NB), imod stemte 59 (S, V og M), hverken for eller imod stemte 0.

Ændringsforslaget er forkastet.

Jeg betragter hermed ændringsforslag nr. 6, 13 og 18, stillet og tiltrådt af de samme mindretal, som forkastet.

De er forkastet.

Ønskes afstemning om ændringsforslag nr. 2, tiltrådt af et flertal, udvalget med undtagelse af NB?

Det er vedtaget.

Der stemmes om ændringsforslag nr. 3, af et mindretal, ALT, tiltrådt af et mindretal, EL. Afstemningen starter.

Afstemningen slutter.

For stemte 17 (SF, EL og ALT), imod stemte 91 (S, V, M, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Jeg betragter herefter ændringsforslag nr. 5, stillet og tiltrådt af de samme mindretal, som forkastet.

Det er forkastet.

Ønskes afstemning om ændringsforslag nr. 4 og 7, tiltrådt af et flertal, udvalget med undtagelse af NB?

De er vedtaget.

Der stemmes om ændringsforslag nr. 8, af et mindretal, ALT, tiltrådt af et mindretal, EL. Afstemningen starter.

Afstemningen slutter.

For stemte 9 (EL og ALT), imod stemte 100 (S, V, M, SF, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Jeg betragter hermed ændringsforslag nr. 14 og 19, stillet og tiltrådt af de samme mindretal, som forkastet.

De er forkastet.

Herefter er ændringsforslag nr. 15 og 16, stillet og tiltrådt af de samme mindretal, bortfaldet.

Ønskes afstemning om ændringsforslag nr. 9-12, af et flertal, udvalget med undtagelse af NB?

De er vedtaget.

Ønskes afstemning om ændringsforslag nr. 17, af et mindretal, DF, tiltrådt af et flertal, udvalget med undtagelse af NB?

Det er vedtaget.

Hvis ikke afstemning begæres, betragter jeg ændringsforslag nr. 20, uden for betænkningen af klima-, energi- og forsyningsministeren, som vedtaget.

Det er vedtaget.

Jeg forstod på ordføreren for Alternativet, fru Theresa Scavenius, at man ønsker lovforslaget henvist til fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

17) 2. behandling af lovforslag nr. L 81:

Forslag til lov om ændring af lov om fremme af vedvarende energi. (Udbetaling af støtte og opkrævning af betaling for elektricitet produceret på udbudte havvindmølleparker og implementering af dele af VE II-direktivet).

Af klima-, energi- og forsyningsministeren (Lars Aagaard).

(Fremsættelse 29.03.2023. 1. behandling 13.04.2023. Betænkning 11.05.2023).

Kl. 13:29

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

18) 2. behandling af lovforslag nr. L 100:

Forslag til lov om ændring af lov om folkeskolen. (Permanentgørelse af forsøg med internationale udskolingslinjer).

Af børne- og undervisningsministeren (Mattias Tesfaye).

(Fremsættelse 30.03.2023. 1. behandling 11.04.2023. Betænkning 11.05.2023).

Kl. 13:30

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

19) 2. behandling af lovforslag nr. L 101:

Forslag til lov om ændring af lov om de gymnasiale uddannelser. (Udvidelse af lovens formålsbestemmelse og indførelse af obligatorisk seksualundervisning).

Af børne- og undervisningsministeren (Mattias Tesfaye).

(Fremsættelse 30.03.2023. 1. behandling 11.04.2023. Betænkning 11.05.2023. Ændringsforslag nr. 1 af 15.05.2023 uden for betænkningen af Lars Boje Mathiesen (UFG)).

Kl. 13:30

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:30

Afstemning

Formanden (Søren Gade):

Der stemmes om ændringsforslag nr. 1, uden for betænkningen af Lars Boje Mathiesen (UFG). Afstemningen starter.

Afstemningen slutter.

For stemte 1 (NB), imod stemte 107 (S, V, M, SF, DD, LA, KF, EL, RV, DF og ALT), hverken for eller imod stemte 0.

Ændringsforslaget er forkastet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

20) 2. behandling af lovforslag nr. L 109:

Forslag til lov om ændring af lov om folkeskolen. (Forlængelse af de udvidede frihedsgrader om afkortning af skoleugens længde og målsætningen om fuld kompetencedækning i skoleåret 2023/24 samt afskaffelse af udviklingsplanen m.v.).

Af børne- og undervisningsministeren (Mattias Tesfaye).

(Fremsættelse 19.04.2023. 1. behandling 25.04.2023. Betænkning 11.05.2023).

Kl. 13:31

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

21) 2. behandling af lovforslag nr. L 50:

Forslag til lov om ændring af straffeloven og retsplejeloven. (Initiativer mod digitale krænkelser, herunder forbud mod grooming, sidestilling af tilsnigelse af samleje med voldtægt, religiøse lederes udnyttelse af religiøs afhængighed med henblik på at skaffe sig samleje m.v.).

Af justitsministeren (Peter Hummelgaard).

(Fremsættelse 22.02.2023. 1. behandling 28.02.2023. Betænkning 04.05.2023).

Kl. 13:31

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:32

Afstemning

Formanden (Søren Gade):

Ønskes afstemning om ændringsforslag nr. 1, tiltrådt af udvalget?

Det er vedtaget.

Der stemmes om ændringsforslag nr. 2, af et mindretal, SF, tiltrådt af et mindretal, DD, LA, KF, EL, DF og SIU. Afstemningen starter.

Afstemningen slutter.

For stemte 52 (M, SF, DD, LA, KF, EL, DF og NB), imod stemte 53 (S, V og ALT), hverken for eller imod stemte 4 (RV).

Ændringsforslaget er forkastet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det er vedtaget.

Nu er A'et for afstemning slukket, og det betyder, at de, der skal forlade salen, bedes forlade salen.

Det næste punkt på dagsordenen er:

22) 1. behandling af beslutningsforslag nr. B 63:

Forslag til folketingsbeslutning om udvidet producentansvar for tekstilproducenter og forbud mod forbrænding af usolgt tekstil.

Af Signe Munk (SF) m.fl.

(Fremsættelse 14.03.2023).

Kl. 13:34

Formanden (Søren Gade):

Vi fortsætter. Jeg giver nu ordet til ordføreren for forslagsstillerne for en begrundelse. Fru Signe Munk, Socialistisk Folkeparti. Værsgo.

Kl. 13:34

Begrundelse

(Ordfører for forslagsstillerne)

Signe Munk (SF):

Mange tak for det. I Danmark har vi en stærk mode- og tøjbranche, som jo egentlig har et stigende fokus på bæredygtighed, klima og miljø. I SF har vi fremsat et forslag, der kan give industrien flere værktøjer til og mere hjælp til at omstille produktionen af tøj, sko, tasker, boligtekstiler samt arbejdstøj og tekstiler fra erhverv til at have et mindre klima- og miljøaftryk. Desuden foreslår vi et de facto-forbud mod at afbrænde usolgt tekstil, for der er bare i branchen fortsat et problem både med overproduktion af tøj, hvor der går store ressourcer til spilde, når noget også ender med at blive afbrændt uden endda at være brugt.

Når man ser på det globalt, udleder tekstilindustrien mere CO2 end fly og shippingindustrien tilsammen, og det er et alt for stort problem til, at vi kan ignorere det. Og vi er af den helt grundlæggende overbevisning, at et lovkrav kan være med til at sikre, at CO2-udslippet kommer ned, kan være med til at sikre, at miljøbelastningen fra tekstilindustrien kommer ned.

Forslaget er fremsat som en opfølgning på andre initiativer, der er gjort på hele affaldsområdet, og oven på den aftale, der er lavet for 2020 og 2021 om affaldssektoren og cirkulær økonomi, hvor også mange af Folketingets partier, der er repræsenteret her i dag, var med. Vi har grundlæggende fremsat det her forslag for at give industrien et kontant krav til mere genbrug, mere genanvendelse og mindre afbrænding af tøj, og det håber jeg der er mange af Folketingets partier der vil bakke op om. Tak for ordet.

Kl. 13:36

Formanden (Søren Gade):

Vi siger tak til ordføreren for forslagsstillerne, fru Signe Munk. Forhandlingen er hermed åbnet, og jeg giver nu ordet til miljøministeren.

Kl. 13:36

Forhandling

Miljøministeren (Magnus Heunicke):

Produktion og forbrug af tekstiler er miljø- og klimabelastende, og det indebærer et stort forbrug af naturressourcer. Forbruget af tøj og tekstiler er det fjerdestørste samlede miljø- og klimaaftryk i EU, og det overgås kun af bygninger, fødevarer og transport. Hvor er det så, påvirkningen finder sted primært? Det er primært i produktionen af tekstiler, og i gennemsnit, og jeg vil lige sige til Folketinget, at der er stor forskel, men i gennemsnit kræver det cirka 3 kg kemikalier at producere 1 kg tøj, det kræver cirka 1.400 l vand at producere en enkelt t-shirt. Der er selvfølgelig kæmpe forskelle, men tekstilproduktion optager jo også enorme landarealer med bomuldsmarker osv. Og ved at trække så meget på vores land- og vandressourcer og ved at udlede både klimagasser og kemikalier, er produktionen af tekstil både skadelig miljø og for sundhed.

Hvis man så ser, hvordan det går med forbruget af tekstil, så kan man simpelt hen se, at det er stigende. Ifølge Det Europæiske Miljøagentur forventes det globale forbrug af tekstiler at fortsætte med at stige med omkring 60 pct. til 2030 i forhold til 2017. Det er en enorm stigning, det svarer til et årligt forbrug på cirka 100 mio. t tekstiler på verdensplan. Og det her forslag handler jo også om affaldshåndtering, for tekstiler er også en udfordring, når det bliver til affald. Alt for meget ender i affaldsforbrændingen med CO2-udledninger til følge, og en række virksomheder er jo i gang, det tror jeg også er vigtigt at slå fast her, med at gøre noget. Der er alvorlige problemer, men der er også en række virksomheder, som heldigvis er i gang med at tage kampen op, og det er både her i Danmark og andre steder.

Vi er flere politikere, der har været ude og besøge virksomheder, jeg har selv også for nylig set gode eksempler på virksomheder, der arbejder med at se tekstilaffald som en ressource, og der tror jeg, jeg må sige, at det kun er fantasien, der sætter grænser. Jeg så for nylig, at sådan noget som forladte festivaltelte kan blive til ny mode. Aflagte tæpper fra krydstogtskibe kan blive til møbler og inventar, så alt det kan faktisk lade sig gøre. Men der er lang, lang vej til en fuld cirkulær økonomi på det her område. Derfor er det vigtigt at få fokus på, hvordan vi bedst kan reducere miljø- og klimapåvirkningen fra vores tøj og selvfølgelig også fra andre tekstiler.

Et sted, hvor vi kan gøre meget for at skabe gode betingelser for genanvendelse af tekstilaffaldet, er hjemme hos os selv, ved at vi hver især alle sammen sørger for, at slidte bluser og strømper og strømpebukser og andet ikke smides ud og brændes af, men derimod bliver sorteret og indsamlet til genanvendelse. Og det vil også give virksomheder nemmere adgang til de materialer, som skal bruges til nye produkter, og der går Danmark jo, som Folketinget ved, foran i EU. Alle husstande får nemlig senest til sommer mulighed for at sortere og få afhentet tekstilaffald hjemme i vores husholdninger. Og EU kommer lige bagefter, vil jeg også sige, for EU har et krav om særskilt indsamling af tekstilaffald. Det træder i kraft den 1. januar 2025, men Danmark starter altså med det her til sommer.

Derudover har vi et tæt samarbejde med både tekstilbranchen, genanvendelsesindustrien og kommunerne, som altså nu skal til at indsamle det her tekstilaffald, og der er nedsat partnerskaber for tekstilaffald, hvor kommunerne deler erfaringer med hinanden og de virksomheder, der skal aftage og sortere og genanvende tekstilaffaldet. Men vi er nødt til at have større ambitioner her, for vi skal også sikre, at mere tøj går til genbrug, ligesom tøj skal designes til at kunne holde i mange flere år.

Sidste år indgik vi derfor et sektorsamarbejde med den danske mode- og tekstilsektor, som forpligter deltagende virksomheder til at nedbringe deres miljø- og klimaaftryk, og det er der stor interesse for. Jeg kan se, at det startede med kun 10 virksomheder, og i dag er over 60 virksomheder med i det her samarbejde. Det synes jeg er meget positivt, og det synes jeg vi også skal kvittere for, altså at virksomhederne er engageret i den her dagsorden.

Kl. 13:41

Det forslag, vi drøfter her i dag, er jo i det store hele en gentagelse af et forslag, som blev behandlet i december 2021, og i forslaget ønskes det at pålægge tekstilproducenter et udvidet producentansvar og, som der står, indføre et forbud mod forbrænding af usolgt tekstil. Derudover foreslås det, at der bliver undersøgt yderligere tiltag, der kan nedbringe klima- og miljøaftrykket ved produktion af tøj.

Lad os tage dem en ad gangen her. Udvidet producentansvar er jo et blændende godt redskab, som er helt uomgængeligt på rigtig mange områder. Og hvis vi gjorde det her, ville det jo konkret betyde, at tekstilproducenter bliver ansvarlige for håndtering af tekstiler, når tekstiler bliver til affald. Helt konkret vil det være sådan, at producenterne som minimum i hvert fald skal betale regningen for at håndtere tekstilaffaldet, altså at virksomheder, der sælger tøj i Danmark, uanset hvor det er produceret henne, så skal betale et gebyr, som vil gå til affaldshåndteringen. Det er ikke samme gebyr til alle slags tøj, men netop afhængig af, hvad det er for noget tøj, og hvad man skal bruge på at håndtere det som affald. Og det er det, der hedder, at man kan miljøgraduere et sådant gebyr. Det betyder så også, at hvis man bruger de mest miljøskadelige tekstiler, så får man så det højeste gebyr at betale, og det giver så også på den måde vores producenter et incitament til bedre og mere miljøvenligt design af tøj og tekstiler.

Jeg kan sige, at vi fra regeringens side generelt er positivt indstillet over for at se på udvidet producentansvar som et uomgængeligt centralt værktøj i affaldshåndteringen. Samtidig har et bredt flertal i Folketinget jo besluttet at indføre udvidet producentansvar for emballage, så det er noget, vi kender, og det udvidede producentansvar for emballage træder i kraft for emballage i hele EU senest i januar 2025.

Hvad angår tekstilområdet, er det også vigtigt at huske, når vi skal lave en løsning på det område, at tekstilbranchen i høj grad er international. Det tøj, vi køber og har på, bliver produceret i hele verden, og selv om Danmark er en stolt nation, når det gælder mode og design, så må vi også sige, at selve produktionen af tekstiler sker i begrænset omfang i Danmark. Sådan noget som en t-shirt rejser typisk igennem mange lande, før den ender på hylderne i en dansk butik.

Derfor er vores holdning, at den her udfordring vil vi løse med klart mest effekt og klart bedst globalt gennem EU. Det vil have en ganske begrænset effekt på den globale tekstilproduktion, hvis det kun er Danmark, som indfører et udvidet producentansvar. Og Miljøstyrelsen har jo lavet en analyse, som netop er offentliggjort, og som viser, at der er positive effekter på miljø og klima nationalt og globalt. Det er relativt begrænset. Dertil vil et udvidet producentansvar medføre væsentlige administrative byrder for erhvervslivet, og en dansk enegang vil jo på den måde forvride konkurrencen med virksomheder uden for det danske marked.

Så derfor er det vores forslag, at vi sikrer klare og fælles rammer på tværs af hele det europæiske marked. EU's 450 millioner borgere har jo et gigantisk potentiale i forhold til vores små 6 millioner i Danmark for netop at påvirke den globale tekstilbranche positivt. Så hvis vi lykkes med et harmoniseret producentansvar på tværs af EU, kan vi også sikre, at virksomhederne har lige konkurrencevilkår, selv om tøjet produceres til at blive solgt i Danmark eller i Tyskland eller andre steder. Og hvordan går det så med det EU-arbejde?

Vi har gode indikationer på, at EU ser på sagen på nøjagtig samme måde, og hvis man læser Europa-Kommissionens tekstilstrategi, som udkom i marts sidste år, så fremgår det, at man forventer, at Kommissionen vil tage endelig stilling til spørgsmålet i forbindelse med den kommende revision af affaldsrammedirektivet, og det forventer vi sker meget snart. Og det giver netop god mening at indføre et udvidet producentansvar for tekstiler. Det giver ikke så meget mening at gøre det med danske særregler, når vi ved, der er noget på vej på området fra EU om meget kort tid.

Den anden del af forslaget handler om forbrænding af usolgte tekstiler. Der tror jeg, at de fleste er helt enige med forslagsstillerne, det er jeg også selv, i, at usolgt tøj, altså tøj, tekstiler, som ikke er solgt fra butikkens side, og som ikke fejler noget, selvfølgelig ikke skal brændes og selvfølgelig ikke skal ende på et forbrændingsanlæg. Tøjet skal jo først og fremmest sælges eller doneres eller laves til nye kollektioner. Og vælger en virksomhed så alligevel at kassere deres tekstiler, så de altså ender som affald, så må de stadig væk ikke brændes af.

Det følger faktisk allerede af de eksisterende regler, og hvis man slår op i affaldsbekendtgørelsen § 60, fremgår det, at tekstilaffald fra virksomheden enten skal forberedes med henblik på genbrug, genanvendes eller anvendes til anden materialenyttiggørelse. Og hvis man læser videre i bekendtgørelsens § 3, fremgår det, at forbrænding ikke skal anses som anden endelig materialenyttiggørelse. Så vi har altså en regel her, som allerede fremgår af affaldsbekendtgørelsen. Det er allerede i dag forbudt at sende usolgt tøj til forbrænding.

Kl. 13:47

Alligevel har vi så undersøgelser, der viser, at det alligevel sker. Der er alligevel tøj, der ender i vores forbrændingsanlæg. Og derfor må man sige, at spørgsmålet ikke handler om at genindføre det, for det er indført. Spørgsmålet er, hvordan vi håndhæver det, og om vi kan styrke håndhævelsen af reglerne. Og der har jeg slået op, for det var, før jeg selv blev miljøminister. Men siden forslaget sidste gang var til behandling i Folketinget i 2021, har Folketingets partier i august 2022, altså august sidste år, mødtes for netop at drøfte det her affaldstilsyn og lavet en aftale om styrke affaldstilsynet. Og det er den brede aftalekreds bag klimaplanen for en grøn affaldssektor og cirkulær økonomi, som står bag den aftale.

Jeg synes kun, de fortjener ros for, at man har indført den, og det indfører netop et affaldstilsyn, som sikrer, at virksomheder sorterer deres erhvervsaffald korrekt, så genanvendeligt affald ikke bliver forbrændt, og det gælder selvfølgelig også for tøj- og tekstilvirksomheder. Hvordan gør man det konkret? Det gør man gennem en forhøjet tilsynsfrekvens og ved, at der etableres en modtagekontrol på forbrændingsanlæggene. Og det betyder, at anlæggene kan afvise affald, der skulle være sendt til genanvendelse. Og den politiske aftale fra august måned træder i kraft i 2025 med et nyt og styrket affaldstilsyn.

Til afslutning vil jeg sige, at tekstilsektoren er en forurenende industri med et for højt aftryk på vores miljø, vores klima og et for højt aftryk på vores naturressourcer. Der er allerede en række initiativer i gang, og vi er helt enige i, at der fortsat skal arbejdes for at reducere miljøpåvirkningenf fra sektoren. Vi har at gøre med en global tøj- og tekstilindustri, og derfor har vi langt flere muskler, hvis vi skubber sammen med vores kolleger i det store Europa, på europæisk plan. Og vi ved, at EU meget snart kommer med konkrete forslag, og derfor er det der, vores arbejde skal koncentreres frem for at lave danske særregler på området. Derfor kan vi ikke støtte selve forslaget, om end der er mange elementer i det, som vi støtter, men dog med andre løsningsforslag end de skitserede.

Kl. 13:49

Formanden (Søren Gade):

Tak for det. Der er et par enkelte korte bemærkninger. Den første er fra fru Signe Munk, Socialistisk Folkeparti. Værsgo.

Kl. 13:49

Signe Munk (SF):

Tak for ministerens tale. Det var lige ved, at ministeren kunne være ordfører for forslaget, i hvert fald de første 2-3 minutter, for alle de gode argumenter var der netop. Det er en branche og en industri, der har brug for regulering, og det er en branche og en industri, som har et gevaldigt klimaaftryk, gevaldigt miljøaftryk, og måske kunne man føje til argumentationen, at der desværre også er nogle arbejdsvilkår i mange af de lande, som absolut ikke er værdige. Så problemerne er der, og det kan jeg jo høre ministeren er meget bevidst om.

Men så kom det store »men«: Vi vil hellere vente på, at EU gør noget. Jeg vil bare høre ministeren, hvordan det harmonerer med at være et grønt foregangsland, at man ikke vil tage et initiativ, som ministeren jo kender, et producentansvar for virksomhederne i brug, men i stedet for vente på noget fra EU, som man ikke ved hvornår kommer. Hvordan kan det være et grønt foregangsland?

Kl. 13:50

Formanden (Søren Gade):

Ministeren.

Kl. 13:50

Miljøministeren (Magnus Heunicke):

Men der er ingen som helst modsætning mellem at være et grønt foregangsland og at arbejde for europæiske grønne løsninger. Det vil være alt for kortsigtet og vise et manglende udsyn, hvis man troede, at vi kun skulle lave løsninger her i Danmark, netop når vi er enige om de store problemer, som netop blev nævnt her fra ordførerens side. De problemer er jo ikke kun det tøj, som vi køber i Danmark, og som er i vores danske butikker, det er nøjagtig det samme tøj, som ligger i resten af de europæiske butikker. Derfor vil det jo have så meget mere effekt at arbejde på EU-plan med forslag. Jeg står jo ikke her og siger, at det ikke kunne være godt, hvis det skete. EU har selv skrevet om det, EU er selv på trapperne med konkrete forslag, som præcis håndterer de her elementer. Derfor mener vi, at det er der, vores arbejde skal koncentreres her. Og når Kommissionen selv har beskrevet, at det er et af de elementer, de arbejder med, så mener vi, at det er dér, vi bør prioritere vores indsats.

Kl. 13:51

Formanden (Søren Gade):

Fru Signe Munk.

Kl. 13:51

Signe Munk (SF):

Jeg har højere forventninger til ministeren, nemlig at han både kan arbejde i EU for EU-lovgivning, men faktisk også kan lave grønne tiltag herhjemme, som det jo netop handler om, når man i hvert fald i SF har den forståelse af at være et grønt foregangsland. Så vil jeg bare høre, om ministeren kan bekræfte, at det netop er sådan, at det, hvis man laver et producentansvar på tekstil for alle virksomheder, der markedsfører tekstilprodukter i Danmark, så ikke er helt korrekt, at det vil ramme alle virksomheder, uanset hvor de hører hjemme, hvis de altså markedsfører deres tekstiler i Danmark.

Kl. 13:51

Formanden (Søren Gade):

Ministeren.

Kl. 13:51

Miljøministeren (Magnus Heunicke):

Jo, det er præcis sådan, det vil være, og det vil sige, at de t-shirts eller de sko, eller hvad det er, tekstiler, tæpper og andet, vi køber hertillands, uanset hvor det bliver produceret, og det er jo meget, meget globale produktionskæder, vi har, vil det være sådan, at hvis man vil ind på det danske marked, skal man betale for, at vi håndterer affaldet. Men netop derfor også er der så meget mere effekt i at få dem til at lave den grønne omstilling, hvis vi er et stort marked, der presser dem, fremfor et meget lille marked i europæisk sammenhæng.

Kl. 13:52

Formanden (Søren Gade):

Hr. Carl Valentin, Socialistisk Folkeparti.

Kl. 13:52

Carl Valentin (SF):

Vores tøjindustri er jo virkelig en stor synder, når det kommer til klimaet. Der er heldigvis rigtig mange borgere, som ønsker at gøre en stor indsats, går i genbrugstøj og gør alle mulige forskellige ting. Men så er det jo rimelig frustrerende samtidig at kigge på, at man har en regering, som ikke ønsker at de facto forbyde, når virksomheder vælger at afbrænde usolgte tekstiler. For det kan godt være, at der er noget lovgivning i dag og sådan noget, men det foregår jo massivt, og det, vi foreslår her, er sådan set bare, at man forbyder det reelt.

Jeg kunne godt tænke mig at høre ministeren, om han tror, at regeringens forslag om et affaldstilsyn sikrer os hundrede procent her? For det er jo ikke noget, vi har noget imod i SF. Tværtimod synes vi, at det ville være godt. Men kan det virkelig sikre os mod den her kæmpestore problematik?

Kl. 13:53

Formanden (Søren Gade):

Ministeren.

Kl. 13:53

Miljøministeren (Magnus Heunicke):

Men undskyld, det fremgår altså direkte af affaldsbekendtgørelsens § 60, stk. 3 og 4 – det fremgår direkte – at man ikke må sende tøj til forbrænding, og derfor handler det ikke om, om man er for eller imod. Hvis man vil have, at det skal være tilladt at sende tøj, der er usolgt, til forbrænding, skal vi ændre den bekendtgørelse. Den bekendtgørelse er udstedt. Så det vil sige, at det er forbudt i dag, og det vil sige, at det ikke er en diskussion om, hvorvidt vi reelt skal gøre det forbudt og lave et reelt forbud, som der bliver sagt. Det er reelt forbudt. Det fremgår af de her paragraffer af affaldsbekendtgørelsen, som jeg læste op, også i min tale.

Så det er forbudt. Spørgsmålet er, om vi håndhæver det godt nok, og derfor var det, at jeg syntes, det var på sin plads at rose de af Folketingets partier, der er med, også SF, til at lave den aftale om at styrke tilsynet, for når man har et forbud, der ikke virker, skal man styrke tilsynet.

Kl. 13:54

Formanden (Søren Gade):

Hr. Carl Valentin.

Kl. 13:54

Carl Valentin (SF):

Vi ved jo, at det foregår i dag, og derfor synes jeg, det er lidt en underlig tilgang, ministeren har.

Men jeg kunne egentlig godt tænke mig at spørge ind til hele synspunktet om, at EU ligesom skal sikre lovgivningen her. For jeg synes, det er sådan lidt en tilbagevendende ting for den her regering, at man parkerer meget af ansvaret hos EU. Vi synes jo i SF, det er godt, at man bruger EU-sporet; altså, vi er et meget EU-positivt parti. Men anerkender ministeren ikke også, at ved at tage danske initiativer og ved at gå foran kan man også være med til at påvirke EU-processen og netop på den måde sikre, at flere lande får det gennemført?

Kl. 13:54

Formanden (Søren Gade):

Ministeren.

Kl. 13:54

Miljøministeren (Magnus Heunicke):

Jo, det anerkender jeg fuldt ud – fuldt ud. Det er altid en balance og en konkret vurdering fra sag til sag. Kan vi gå foran, giver det mening? Er der noget lige på trapperne i Kommissionen, som vi kan påvirke for at få nogle regler, som påvirker ikke kun dem, der vil sælge tøj til det danske marked med 6 millioner indbyggere, men også dem, der sælger tøj til det kæmpestore europæiske marked? Det sidste vil jo have en langt, langt større effekt på natur, klima osv. Derfor står vi lige foran den diskussion med Europa-Kommissionen og de andre medlemslande, og det vil have en langt, langt større positiv effekt.

Kl. 13:55

Formanden (Søren Gade):

Fru Mai Villadsen, Enhedslisten, værsgo.

Kl. 13:55

Mai Villadsen (EL):

Tak for det, og tak til ministeren for en tale, som jo på mange måder meget ærligt opridser de store udfordringer, der er med tekstilindustrien, både når det gælder miljøpåvirkning, og når det gælder klimapåvirkning. Men jeg må sige, at jeg finder en ret stor inkonsistens i regeringens argumentation, når det gælder miljøtiltag og grønne tiltag helt generelt. For ministerens kongsargument er her, at det at lave det her udvidede producentansvar i år vil have en begrænset effekt på verdens udledninger og på miljø- og klimaaftryk. Det er jo fuldstændig rigtigt. Det kan ingen være uenig i. Men det er jo også rigtigt, når det gælder klimaområdet. Altså, Danmark har et meget lille klimaaftryk i verden, og til trods for det har vi lavet en klimalov, fordi vi gerne vil være et foregangsland.

Miljøministeren har selv for et par måneder siden sagt, at vi måske skal gå foran på nogle punkter, når det gælder PFAS, selv om der faktisk er EU-lovgivning på vej, fordi det er godt at være et foregangsland og vi skal beskytte vores borgere. Hvorfor er det lige, den her sag ikke er vigtig nok til, at regeringen vil handle?

Kl. 13:56

Formanden (Søren Gade):

Ministeren.

Kl. 13:56

Miljøministeren (Magnus Heunicke):

EU's tekstilstrategi, som jo bl.a. beskriver en revision af affaldsrammedirektivet, udgivet sidste år belyser hele værdikæden, den komplekse globale værdikæde for tekstil og for tøjproduktion, men sætter også rammen for, hvad Kommissionen skal arbejde med, og hvad vi kan forvente som medlemslande, og det kommer nu her, for det er jo nu, der skal leveres på det her. Der beskriver man netop, hvordan man vil vurdere at kunne indføre præcis det her element. Derfor er det vores vurdering, at vi er så tæt på det, der vil være et fantastisk gennembrud, nemlig at få hele Europa til at indføre det her, og det vil sige at reelt kunne påvirke globale forsyninger og en global branche, som i øjeblikket smutter under barren hele tiden.

Kl. 13:57

Formanden (Søren Gade):

Fru Mai Villadsen.

Kl. 13:57

Mai Villadsen (EL):

Jeg deler fuldstændig ministerens holdning til, at det her er en global problemstilling, som også skal løses globalt, men det ændrer jo ikke på, at vi kan være et foregangsland, som Frankrig jo eksempelvis er i det her spørgsmål. De er gået foran i flere år i forhold til tekstilområdet, og Holland er på vej med lovgivning om meget kort tid. Sandheden er vel også, at regeringen ikke kan garantere, at der inden for en meget kort tidsramme kommer den lovgivning, der er behov for, og derfor forstår jeg simpelt hen ikke, hvorfor regeringen ikke ser velvilligt på det her og går videre med et grønt forslag, som der jo nærmest, når man hører ministerens tale, ikke kan herske nogen tvivl om ville være fornuftigt.

Kl. 13:58

Formanden (Søren Gade):

Ministeren.

Kl. 13:58

Miljøministeren (Magnus Heunicke):

Hvis EU-forhandlingerne går i hårdknude, eller hvis Europa-Kommissionen kommer til ikke at leve op til det, de har skrevet og offentliggjort, har vi en ny situation, og så vil jeg slet ikke afvise, at vi kan arbejde sammen. Typisk vil det jo være oplagt at gøre det med andre lande, som har samme politiske holdning som Danmark, og se, om vi kan gå videre dér. Så lad os prøve at drøfte det videre. Men det ville også overraske mig meget, for Kommissionen er meget ambitiøs på det her, og det synes jeg også er godt de er, for det er en stor og vigtig opgave, de har.

Kl. 13:58

Formanden (Søren Gade):

Tak for det. Der er ikke flere korte bemærkninger, så vi siger tak til miljøministeren. Vi starter nu på ordførerrækken. Den første, jeg vil byde velkommen til, er fru Anne Paulin fra Socialdemokratiet.

Kl. 13:59

(Ordfører)

Anne Paulin (S):

Tak for det. 59 kr. for en glitrende festkjole og 44 kr. for en stribet skjorte – det er nogle af de tilbud, som man møder på hjemmesiden SHEIN. Den kinesiske onlineshop har taget begrebet fast fashion til et helt nyt niveau, men SHEIN er blot ét ekstremt billede på et langt bredere og systemisk problem, nemlig en mode- og tekstilbranche, som fuldstændig ignorerer den sande pris, som vores klima og miljø betaler for den massive overproduktion af tøj, der hvert år finder sted.

Store dele af den globale modebranche er præget af en brug og smid væk-logik, som overhovedet ikke holder. Engang holdt vores tøj i årevis; i dag er der nogle steder 52 mikrosæsoner på et år. Og meget af det tøj, som hver eneste uge pumpes ud på markedet, er i så lav kvalitet, at syningerne går op efter første vask. Derfor mener vi også i Socialdemokratiet, at det er vigtigt, at vi får skabt en meget stærkere regulering af tekstilbranchen, som er meget international og derfor også mangler regulering generelt.

Forslaget om, at det skal være forbudt at afbrænde nye tekstiler, hvilket B 63 bl.a. handler om, er jo nemt at imødekomme, fordi et sådant forbud allerede eksisterer i dag. Men faktisk er der jo også EU-lovgivning på vej, som endda kan overhale det her forslag indenom, med den kommende ecodesignforordning, hvor der forventes at være et forbud mod destruktion af nye produkter, hvilket også betyder, at nyt, usolgt tøj heller ikke vil kunne sendes til genanvendelse, som SF ellers foreslår i deres forslag, men i stedet skal sælges, doneres eller genfremstilles. Det er rigtig godt, fordi det skal være med til at lægge pres på producenterne, for at vi kommer endnu højere op i affaldshierarkiet. Det er vigtigt, for i Europa er tøjproduktion det, som har den fjerdestørste miljøbelastning, kun overgået af fødevarer, boliger og transport.

Hvad angår et udvidet producentansvar i forhold til tekstil, ser der ud til at være lovgivning på vej, som ministeren også var inde på, når affaldsdirektivet skal revideres i år. Det støtter vi i Socialdemokratiet varmt op om, og vi mener også, at det er helt rigtigt, at vi går EU-vejen.

Så når vi ikke stemmer ja til B 63 i dag, skyldes det, at EU-reguleringen er på vej og også kommer til at gå endnu længere i forhold til at bekæmpe tekstilindustriens ressourcespild end det, der umiddelbart er lagt op til i det her B-forslag.

Kl. 14:01

Formanden (Søren Gade):

Tak for det. Der er en enkelt kort bemærkning fra fru Signe Munk, Socialistisk Folkeparti. Værsgo.

Kl. 14:01

Signe Munk (SF):

Tak for det, og tak for ordførerens tale. Det er bl.a. et godt eksempel på den her hurtige modeindustri, hvor der ikke længere er noget, der hedder sommer-, efterårs-, vinter- og forårskollektioner. Det er simpelt hen bare mikrokollektioner. Det er jo helt vildt. Man kan knap nok gå ud af butikken, inden det tøj, man har købt, tilhører den tidligere sæson. Det er jo helt paradoksalt, altså helt paradoksalt!

Så bliver jeg også bare nødt til at høre om noget. Når ordføreren er så bekymret for klima- og miljøpåvirkningen fra tekstilindustrien, hvordan kan det så være, at ordføreren fra Socialdemokratiet mener, at det kan være tilstrækkeligt, at Europa-Kommissionen har foreslået, at der kommer et producentansvar? Det kan jo godt være, at ordføreren ved noget, jeg ikke ved, men hvis ordføreren siger, at det kommer i 2024, og at det bliver producentansvar i forhold til alt solgt tekstil, er det jo godt nok. Men er det det? Kan ordføreren sige, hvornår lovgivningen fra EU vil træde i kraft?

Kl. 14:02

Formanden (Søren Gade):

Ordføreren.

Kl. 14:02

Anne Paulin (S):

Som jeg forstår det, ser det ud til, at det skal være en del af de forhandlinger, som der skal være omkring affaldsdirektivet og den revidering, der skal være i år. Det synes jeg er virkelig positivt, og det ligger jo også i forlængelse af tekstilindustrien, som jo er meget ambitiøs. Så derfor deler jeg ikke den bekymring, der er fra SF, altså om, at fordi det er et EU-spor, er det noget, som vi ikke kan regne med, eller som ikke kommer til at være så effektivt. Jeg tror tværtimod, at det, at vi har det inde i EU-sporet, betyder, at det så virkelig kan komme ud og gøre en kæmpestor forskel. Og i Socialdemokratiet mener vi jo også, at det er virkelig vigtigt, at vi er meget ambitiøse på det her tekstilområdet.

Kl. 14:03

Formanden (Søren Gade):

Fru Signe Munk.

Kl. 14:03

Signe Munk (SF):

Det er dejligt, at EU er i gang med lovgivningen. Men jeg skal bare lige forstå, om det er Socialdemokratiets nye princip på klima- og miljøområdet, at fordi man diskuterer noget i EU, skal man ikke gøre noget i Danmark. For virkeligheden med det her forslag er jo, at vi foreslår at indføre producentansvar i forhold til tekstil i Danmark, uagtet om EU kommer med det eller ej. Så er det Socialdemokratiets princip, at man ikke skal tage nationale initiativer, fordi der er en diskussion i EU?

Kl. 14:04

Anne Paulin (S):

Nej, selvfølgelig er det ikke det. Selvfølgelig er det ikke et generelt princip, at fordi noget måske kommer på et tidspunkt i EU, skal vi ikke gøre noget i en dansk kontekst. Men det her er immer væk planer om, at de her diskussioner om, hvordan man får det her implementeret i EU samlet, skal komme snart. Så jeg synes også, at det er lidt en stråmand, altså det der med, at fordi man siger, at nu kommer der snart nogle diskussioner om det her i EU, og at det er godt, at vi får hele EU med, skulle det være sådan et generelt princip om, at man aldrig kan gøre noget i Danmark, før man har gjort det i hele EU.

Kl. 14:04

Formanden (Søren Gade):

Tak for det. Der nåede lige at komme en enkelt kort bemærkning mere. Fru Samira Nawa, Radikale Venstre. Værsgo.

Kl. 14:04

Samira Nawa (RV):

Tak. Det var egentlig for lige følge op på det der. Jeg tror ikke, at de partier, som både kan se, at vi kan lave noget i en EU-kontekst og i en dansk kontekst, ikke forstår, at der selvfølgelig er større effekt af, at man laver noget på EU-plan. Men tror ordføreren fra Socialdemokratiet ikke, at hvis vi var foregangsland i Danmark og gik forrest, ville det også være nemmere at fremme sagen på europæisk plan? Det tror jeg nemlig.

Kl. 14:05

Formanden (Søren Gade):

Ordføreren.

Kl. 14:05

Anne Paulin (S):

Jamen jeg synes, at vi skal være et foregangsland i den forstand, at vi skal presse på, for at kan det her kommer til at ske. Og jeg har heller ikke hørt andet, end at miljøministeren er meget positivt indstillet over for, at vi får de her fælleseuropæiske standarder i forhold til producentansvaret. Så vi kan godt presse på og gå foran i Danmark ved at gå meget aktivt ind i de her diskussioner.

Kl. 14:05

Formanden (Søren Gade):

Fru Samira Nawa.

Kl. 14:05

Samira Nawa (RV):

Men man kunne også godt gå foran på en anden måde, nemlig ved at lave noget lovgivning og nogle initiativer og indsatser, som adresserer lige præcis ordførerens bekymringer og vores andres bekymringer i Danmark, og så efterfølgende, sideløbende og parallelt forhandle på EU-niveau. Det kan godt være, at det blev nævnt, at der snart sker noget på EU-plan, men det der snart har jo ikke en dato. Og det betyder jo, at snart kan være i morgen – eller det kan det ikke – eller om lang tid. Har ordføreren ikke den bekymring?

Kl. 14:06

Formanden (Søren Gade):

Ordføreren.

Kl. 14:06

Anne Paulin (S):

Nej, jeg har ikke den bekymring, for det er ikke mit indtryk, at snart er om lang tid, som ordføreren udtrykker det. Det er mit indtryk, at snart er ret snart. Og derudover mener jeg jo også, at vi har taget initiativer, som gør, at den danske modebranche er ved at forberede sig til den her meget mere cirkulære fremtid. Igen i forhold til det her sektorsamarbejde, som miljøministeren også var inde på, er det mit indtryk, at der kommer rigtig meget positivt ud af det. Der er flere og flere, der slutter sig til det. Så jeg tror egentlig, at vi er inde i en god, proaktiv gænge med det her spørgsmål.

Kl. 14:06

Formanden (Søren Gade):

Tak for det. Nu er der ikke flere korte bemærkninger. Vi siger tak til fru Anne Paulin fra Socialdemokratiet, og jeg byder nu velkommen til hr. Erling Bonnesen fra Venstre.

Kl. 14:07

(Ordfører)

Erling Bonnesen (V):

Tak for det. Forslaget her indfører et udvidet producentansvar i forhold til tekstil og et forbud mod forbrænding af usolgt tekstil. Det er jo meget sympatisk, og det kan man ikke forestille sig at der er ret mange der kan være imod. Som det også allerede er fremgået af debatten, og som jeg er orienteret, er der også allerede godt gang i initiativerne, herunder også på EU-niveau.

I øvrigt er det også, som ministeren lige har svaret, jo allerede forbudt at brænde det af. Så kan der være noget om tilsyn, og det kan man så få set på. Samlet set er jeg også meget enig med den tale, som ministeren holdt, og den foregående ordfører redegjorde også for det og svarede på det, så der er ingen grund til at gentage det. Alt i alt synes jeg, at når der er gang i tingene, følger vi op på det. Derfor er der ikke nogen grund til at gå videre med det her forslag. Men lad os komme videre med de andre ting, som der er fokus på allerede.

Kl. 14:07

Formanden (Søren Gade):

Tak for det. Der er en enkelt kort bemærkning, så vi beder ordføreren blive stående. Fru Signe Munk, Socialistisk Folkeparti, værsgo.

Kl. 14:08

Signe Munk (SF):

Tak til ordføreren for talen. Jeg hører det egentlig sådan, at intentionerne i B-forslaget ikke er helt ved siden af, men Venstre kan ikke bakke det op. Det, der ligger bag et udvidet producentansvar, er jo nemlig et miljøgradueret gebyr. Det fik ministeren faktisk også meget fint redegjort for, og det var der, hvor jeg synes, at ministeren godt kunne være ordfører for SF. Det gebyr bliver jo ligesom højere, hvis man laver noget tøj, som skal direkte i ovnen og brændes, efter at det er blevet brugt, og gebyret bliver lavere, hvis fibrene kan genanvendes eller i bedste fald kan genbruges. Oversat til et sprog, vi kender, er det et princip om, at forureneren betaler. Jeg vil bare høre: Er det ikke et godt liberalt princip, at det er forureneren, der betaler?

Kl. 14:08

Formanden (Søren Gade):

Ordføreren.

Kl. 14:08

Erling Bonnesen (V):

Jeg er da meget glad for, at vi kan blive enige om, at det er nogle gode intentioner. Jeg hører også, at de deles bredt set. Det har jeg markeret at vi også gør. Det er da fint, at vi også lige tager en ekstra runde med debatten her. Men når vi så samtidig kan konstatere, som ministeren og den foregående ordfører også gør, at der allerede er godt gang i initiativerne, så er der da slet ingen grund til at begynde at hæve skatter og gebyrer yderligere. Det synes jeg også er et godt liberalt princip.

Kl. 14:09

Formanden (Søren Gade):

Fru Signe Munk.

Kl. 14:09

Signe Munk (SF):

Deloitte har jo på baggrund af diskussioner, vi har haft herinde tidligere, undersøgt, hvad et producentansvar i forhold til tekstil i Danmark ville betyde. Faktisk ville det lette forbrugernes omkostninger. Jeg vil bare høre: Er det ikke et godt princip for Venstre, at det bliver billigere at være forbruger i det her land? Og ville det derfor ikke være klogt at indføre et udvidet producentansvar i forhold til tekstil i Danmark?

Kl. 14:09

Formanden (Søren Gade):

Ordføreren.

Kl. 14:09

Erling Bonnesen (V):

Som det allerede er fremgået, også af ministerens tale, er der jo gang i udviklingsinitiativerne i forhold til det. Vi kan i øvrigt også konstatere, hvilket også var en del af ministerens svar, at vi sorterer mere, også derhjemme. Vi har f.eks. rigtig mange steder fået sat flere spande op de steder, hvor man bruger det. Der kommer jo også initiativer på tekstilområdet, som det i øvrigt også fint er fremgået af ministerens svar. Så der er jo godt gang i det, og derfor er der sådan set ingen grund til at lave dobbeltkonfekt, kan man sige.

Kl. 14:10

Formanden (Søren Gade):

Tak for det. Der er ikke flere korte bemærkninger. Vi siger tak til hr. Erling Bonnesen fra Venstre, og jeg byder nu velkommen til fru Charlotte Bagge Hansen fra Moderaterne.

Kl. 14:10

(Ordfører)

Charlotte Bagge Hansen (M):

I dag skal vi behandle et beslutningsforslag fra SF, hvor de løsninger, der efterspørges, allerede i dag findes i gældende lovgivning eller er på vej fra EU – heldigvis. Det forventes, at Europa-Kommissionen om kort tid præsenterer en revision af affaldsrammedirektivet, som indeholder et forslag til obligatorisk og strømlinet producentansvar for tekstiler. Derudover forventes der også at komme et forslag til en ny ecodesignforordning i EU, der forbyder destruktion af usolgte produkter, også usolgt tøj og tekstil. Som det er i dag, er det som følge af affaldsbekendtgørelsens § 60 allerede forbudt at sende usolgt tøj til afbrænding i Danmark. Virksomheder har pligt til at sortere materialer, der kan nyttiggøres, så man bl.a. kan genbruge tekstilerne. Den gældende lovgivning i Danmark og EU's kommende initiativer giver i vores optik altså løsninger på det, der efterspørges i forslaget her.

I Moderaterne mener vi også, at en skærpelse af lovgivningen på tekstilområdet i EU er den rette vej at gå. Vi skal væk fra brug og smid væk-kulturen. Vi skal passe på vores klode og omstille både produktionen og forbruget af tøj og tekstiler, men det er ikke noget, vi kan løse alene i Danmark, hvis vi skal sikre langsigtede og holdbare løsninger på det her problem. Tøjindustrien er en international branche. Påvirkningen fra vores produktion og forbrug af tøj i EU kender ikke landegrænser. Det sætter et stort aftryk i resten af verden. Et udvidet producentansvar i EU er et godt værktøj til at sikre mere cirkulær produktion og cirkulært forbrug i hele Europa. Det er mere holdbart og langsigtet og vil immer væk også have en større klimaeffekt, end hvis vi kun gør noget her i Danmark.

For når samtlige producenter på tværs af lande skal betale regningen for affaldshåndteringen, får de også et klart incitament til at sørge for, at produkterne er designet til at have en længere holdbarhed, så de i højere grad kan repareres, genbruges og genanvendes. Derudover ved jeg, at der allerede er en lang række leverandører inden for tøjindustrien, ja, sågar også inden for brugskunst og interiør, der i mange år selvstændigt har iværksat bæredygtige initiativer på tekstilområdet. Derfor synes vi heller ikke, det giver mening at lave danske regler nu, når EU er godt i gang med processen.

Med hensyn til afbrænding af usolgt tøj og tekstil er det jo som sagt allerede ulovligt, men det er klart, at der stadig væk er et problem med afbrænding i Danmark. Der er virksomheder, der ikke følger affaldsbekendtgørelsen. Det skal vi have gjort noget ved. Derfor er det også aftalt politisk, at affaldstilsynet skal styrkes, så man kan føre et mere hyppigt tilsyn med afbrænding af tekstiler. Aftalen træder i kraft i 2025. Når de ting, som SF efterspørger, allerede er i gang med at blive løst på EU-plan, kan vi ikke stemme for forslaget.

Kl. 14:13

Formanden (Søren Gade):

Tak for det. Der er to korte bemærkninger. Først er det fru Signe Munk, Socialistisk Folkeparti. Værsgo.

Kl. 14:13

Signe Munk (SF):

Tak for ordførerens tale. Det er lige ved, at vores habitjakker matcher i dag, kan jeg se. Lad os prøve at se, om vi ikke også kan få noget politik til at matche. Det ville være helt fantastisk. Jeg skal bare høre, om ordføreren, som taler rigtig meget om, at vi skal vente på, at der kommer EU-lovgivning, kan fortælle mig, hvornår EU indfører et udvidet producentansvar for tekstil.

Kl. 14:13

Formanden (Søren Gade):

Ordføreren.

Kl. 14:13

Charlotte Bagge Hansen (M):

Nu kan jeg jo kun tale på egne vegne, men jeg vil tro, at vi ser noget inden for et par måneder, så lad os nu se, hvad de kommer op med. Jeg ved, at selve branchen også er med og er medspiller på det her, for de er godt klar over, at der er et kæmpe problem. Så jeg tænker, at det sker i løbet af et par måneder. Det vil jeg tro.

Kl. 14:14

Formanden (Søren Gade):

Fru Signe Munk.

Kl. 14:14

Signe Munk (SF):

Hvad er det, ordføreren mener der kommer i løbet af et par måneder. Det afgørende er jo, hvornår der kommer et krav om, at alle lande i EU skal indføre et udvidet producentansvar. Hvornår mener ordføreren det kommer? Er det om et par måneder?

Kl. 14:14

Formanden (Søren Gade):

Ordføreren.

Kl. 14:14

Charlotte Bagge Hansen (M):

Jeg håber da helt klart, at det er med i det, der kommer om forhåbentlig et par måneder, og er det ikke med, tænker jeg at vi står i en ny situation, som vi så skal tage stilling til.

Kl. 14:14

Formanden (Søren Gade):

Fru Samira Nawa, Radikale Venstre.

Kl. 14:14

Samira Nawa (RV):

Tak. I ordførerens tale blev det omtalt, som at EU kommer med noget »om kort tid«, og i Socialdemokraternes ordførers tale var det »snart«, der blev brugt, og nu hører vi så »om et par måneder«. Kan vi da forvente, at Moderaterne vil støtte et forslag a la det, der ligger på bordet i dag, hvis ikke der ligger noget om et par måneder, hvor man i EU-landene altså skal implementere det her forslag om producentansvar?

Kl. 14:15

Formanden (Søren Gade):

Ordføreren.

Kl. 14:15

Charlotte Bagge Hansen (M):

Ja, nu rammer du noget, der er sådan lidt essentielt hos Moderaterne, for vi går jo ikke ind for at lave love bare for at lave love, hvis der er noget på vej med de samme hensigter. Men jeg vil nærmere sige, at hvis det så ikke er med – og jeg regner med et par måneder, og jeg tænker ikke, processen kan blive forsinket så meget – og vi står der, og der ikke kommer en løsning på det her, tænker jeg da, at vi skal kigge på det igen.

Kl. 14:15

Formanden (Søren Gade):

Fru Samira Nawa.

Kl. 14:15

Samira Nawa (RV):

Så Moderaterne vil ikke lave noget i en dansk kontekst, hvis der foregår noget på europæisk plan, men jeg synes altså, at man skylder at anvise en anden løsning, når nu problemet anerkendes, for jeg hører ordføreren anerkende, at der er et problem. Så synes jeg også, man skylder at anvise en anden løsning end bare at læne sig tilbage og vente på, at løsningen kommer fra EU.

Kl. 14:16

Formanden (Søren Gade):

Ordføreren.

Kl. 14:16

Charlotte Bagge Hansen (M):

Vi læner os så sandelig ikke tilbage. Vi har da en helt klart holdning om, at det her skal implementeres for alle, og heldigvis kender jeg branchen så godt, at jeg ved, at mange af dem allerede er langt, og de er klar over, at de har et ansvar, og de vil det også gerne. Så jeg tænker, at branchen er med på det her, og at vi lander en løsning. Og der er ingen grund til at stå og bruge tid, penge og ressourcer på at lave en egentlig lovgivning i Danmark, hvis den kommer fra EU om 2 måneder.

Kl. 14:16

Formanden (Søren Gade):

Fru Mai Villadsen, Enhedslisten.

Kl. 14:16

Mai Villadsen (EL):

Jeg tror simpelt hen, der er noget, ordføreren har misforstået. For når Kommissionen kommer med noget fra EU, betyder det jo ikke, at det er implementeret i Danmark lige bagefter. Jeg kan oplyse ordføreren om, at sidst der var et forslag fra EU om udvidet producentansvar, tog det 7 år at få implementeret. Det vil sige, at vi skriver 2030, hvis der sker det samme på det her område, før der er en lovgivning, der er gældende i Danmark. Mener Moderaterne virkelig, at vi skal vente i 7 år, hvis det er det samme, der gør sig gældende, før der sker noget på det her område? For det var altså det, der skete, sidst der kom et forslag.

Kl. 14:17

Formanden (Søren Gade):

Ordføreren.

Kl. 14:17

Charlotte Bagge Hansen (M):

Der tror jeg godt ordføreren kender mit svar på det. Selvfølgelig vil Moderaterne ikke vente 7 år på det. Det er heller ikke det, jeg siger. Kommer der ikke noget, der er brugbart i den her kontekst, er vi selvfølgelig villige til at tage det op igen og kigge på det i en dansk kontekst. Jeg tænker heller ikke, at det tager så lang tid, for som jeg siger igen, er industrien klar over, at der er nogle udfordringer – de er medspillere. Og der er rigtig mange producenter og leverandører, der allerede har taget en hel masse tiltag. Ja, helt ud i detailleddet arbejder man på det her. Så jeg tænker, at der bliver landet en god og pragmatisk løsning med miljøet i centrum her.

Kl. 14:18

Formanden (Søren Gade):

Fru Mai Villadsen.

Kl. 14:18

Mai Villadsen (EL):

Det kan man jo håbe. Det tror jeg sådan set også der gør. Spørgsmålet er, hvornår det så bliver implementeret. Og sandheden er jo, at når man forhandler i EU, tager det årevis, for alle lande skal høres. Det er jo Kommissionen, der kan spille ud, men så skal der forhandles med lande på alle mulige ledder og kanter og ja, også med branchen. Så det er jo ikke enkelt, det her. Det kommer ikke til at tage kort tid. Derfor vil jeg gerne høre Moderaterne, hvad Moderaternes tidsgrænse er. Hvornår skal det være indført i Danmark, og hvornår er man klar til faktisk at tage nogle skridt, som vi jo kan, herhjemme?

Kl. 14:18

Formanden (Søren Gade):

Ordføreren.

Kl. 14:18

Charlotte Bagge Hansen (M):

Altså, jeg har den holdning, at når der kommer et udspil fra EU, kan vi jo gøre, hvad vi kan her fra Danmarks side for at presse på. Så en egentlig tidsfrist har jeg ikke, men jeg kan i hvert fald godt love ordføreren, at Moderaternes tålmodighed ikke holder til 7 år.

Kl. 14:18

Formanden (Søren Gade):

Fru Marianne Bigum, Socialistisk Folkeparti. Værsgo.

Kl. 14:18

Marianne Bigum (SF):

Mange tak for det. Vi har en aftale om at styrke tilsynet inden for affald i 2025. Kunne ordføreren og Moderaterne for at hjælpe virksomhederne på vej overveje at fremrykke det her styrkede tilsyn på affaldsområdet?

Kl. 14:19

Formanden (Søren Gade):

Ordføreren.

Kl. 14:19

Charlotte Bagge Hansen (M):

Det er et godt spørgsmål. Det, man kan sige, er, at vi arbejder sammen med branchen i forvejen. 60 producenter arbejder vi sammen med og har en løbende dialog med. Så jeg tænker da også, at det er sådan nogle ting, vi kan tale om. Men lad os nu se, hvad EU kommer med, så vi virkelig kan rykke på det her. 450 millioner er mange mennesker. Lad os satse på, at vi kommer i mål med at få en massivt bedre affaldshåndtering på det her område snart.

Kl. 14:19

Formanden (Søren Gade):

Fru Marianne Bigum? Så er der ikke flere korte bemærkninger. Vi siger tak til fru Charlotte Bagge Hansen fra Moderaterne. Jeg byder nu velkommen til hr. Hans Kristian Skibby fra Danmarksdemokraterne.

Kl. 14:19

(Ordfører)

Hans Kristian Skibby (DD):

Tak. Der skal ikke herske nogen som helst tvivl om, at vi i Danmarksdemokraterne synes, at det er udtryk for et enormt ressourcespild, at der er nyt tøj, der ikke bliver brugt. Vi synes også, at det giver rigtig god mening, at man har det som en klar indsatsprioritet, at man naturligvis vil sikre, at det tøj, der bliver produceret, også kommer til at ende på menneskekroppe.

Det tror jeg faktisk også er en udbredt holdning hos tøjproducenterne; jeg har faktisk selv haft fornøjelsen af at være ansat i en række år ved nogle danske tøjproducenter – tro det eller ej, det var damekonfektion, og der må ikke grines herinde, men det var det. Men det ændrer bare ikke på, at ressourcespildet jo trods alt stadig væk er der, og jeg synes egentlig, at miljøministeren har givet en pæn indføring i, hvad det er for nogle prioriteringer, der også foregår på den nationale scene inden for EU, og også i, hvad det er for en indsats, man har haft gang i her i Danmark med branchens repræsentanter.

I Danmarksdemokraterne er vi i hvert fald bekymret for det, hvis man kommer igennem med den model, som der skitseres her, med nogle skrivebordsgeneraler, som skal diktere straf- og bonusmodeller og være smagsdommere i forhold til danske tøjproducenters miljøbevidsthed. Så er vi bange for, at det bliver til negativ gunst for danske interesser; det bliver noget, der vil have betydning for vores eksport, for vores produktion, for vores følgeerhverv her i Danmark.

Vi har ikke behov for bonusmodeller og straffesanktionsmodeller over for danske tøjproducenter. Vi har faktisk behov for, at de har nogle gode ramme- og vækstbetingelser, og det synes vi også de har i dag. Og jeg er ikke et sekund i tvivl om, at det godt kan blive endnu bedre, men vi skal ikke gøre det ved at lave noget nyt, rigidt overformynderi, som sådan set bare betyder, at de administrative byrder bliver større.

Jeg anerkender fuldt ud forslagsstillernes gode intentioner. Vi deler sådan set intentionerne om, at man skal tænke det ind. Man skal ikke bevidst acceptere ressourcespild, man skal ikke bevidst acceptere, at der er tøj, der bliver brændt, som det bliver skitseret her. Det bliver det så heller ikke i forhold til den lovgivning, der er i Danmark, har vi jo fået betryggelse fra ministeren om. Så den del af det er jo vinget af.

Men vi er nødt til at insistere på, at de modeller, der skal til, skal være nogle, der bliver på internationalt niveau. Det skal være nogle initiativer, som gør, at danske producenter ikke bliver dårligere stillet end deres konkurrenter og kolleger fra andre lande, og det vil de altså desværre blive, hvis vi indfører det, som der bliver foreslået her fra forslagsstillernes side, og på den baggrund kan vi ikke støtte beslutningsforslaget.

Kl. 14:23

Formanden (Søren Gade):

Tak for det. Der er ingen korte bemærkninger, så vi siger tak til hr. Hans Kristian Skibby fra Danmarksdemokraterne. Og jeg byder nu velkommen til hr. Ole Birk Olesen fra Liberal Alliance.

Kl. 14:23

(Ordfører)

Ole Birk Olesen (LA):

Tak for det. Vi behandler et beslutningsforslag om at indføre et udvidet producentansvar for tekstilproducenter i Danmark og et forbud mod at afbrænde tekstiler i Danmark. Forbuddet mod at afbrænde tekstiler er allerede etableret i Danmark, hvilket flere ordførere og også ministeren har redegjort for.

Det udvidede producentansvar kan være en god idé. Vi er i hvert fald tilhængere af, at nogle, som forårsager en forurening eller en skade for samfundet, også skal være ansvarlige for enten at rydde op efter sig selv eller at betale en afgift, som svarer til den omkostning, man har pålagt samfundet. Det er i nogle tilfælde bedst, at det ligger hos forbrugeren, men man kan også tænke sig situationer, hvor det er bedst, at det ligger hos producenten eller sælgeren.

I det her tilfælde tror vi, at det vil være en dårlig idé at gøre det nu uden om EU, fordi vi frygter, at tøj, der produceres og sælges i Danmark, ville blive betragtelig dyrere, end hvis man producerer eller sælger sit tøj i Tyskland eller Sverige. Og selv om der er mange mennesker, der ynder at sige, at de betaler deres skat med glæde, så ved vi, at de, der siger, at de betaler deres skat med glæde, også køber ind med glæde, når de er i udlandet, hvor skatten ikke er så høj. Det vil sige, at i det her tilfælde kan man også frygte, at folk, der synes, det er en rigtig god idé med producentansvar i Danmark, så alligevel, hvis det fordyrer tøjet betragteligt, vil købe rigtig meget tøj, når de er på ferie i udlandet eller på indkøbstur syd for grænsen eller i Sverige.

Så derfor afventer vi spændt, hvad der kommer fra EU, og er klar til at bakke op om, at man der laver et producentansvar på tekstiler, der sørger for, at enten producenter eller forbrugere kommer til at betale prisen for den skade, som forbruget og produktionen af tekstiler forårsager.

Kl. 14:25

Formanden (Søren Gade):

Tak for det. Der er en enkelt kort bemærkning. Fru Signe Munk, Socialistisk Folkeparti. Værsgo.

Kl. 14:25

Signe Munk (SF):

Tak for ordførerens tale. Jeg synes, det er interessant at folde argumentationen om, at det ville fordyre det at sælge tøj, sko, tasker osv. i Danmark, hvis man indførte et producentansvar på alle de virksomheder, altså også uden for Danmarks grænser, som markedsfører deres varer i Danmark, lidt ud.

Er ordføreren ikke enig i, at når man som virksomhed markedsfører et produkt i et givet land, så vil der jo være forskellige afgifts- og momsforhold og lovgivning, som man givetvis må indrette sig efter, og at et udvidet producentansvar på producenterne på den måde jo er i samme kategori, som hvis man måtte ændre et eller andet vedrørende momssatserne eller anden administration her i Danmark?

Kl. 14:26

Formanden (Søren Gade):

Ordføreren.

Kl. 14:26

Ole Birk Olesen (LA):

Jo, det er jeg enig i, og det vil sige, at et gennemført producentansvar på tekstilprodukter i Danmark ville lægge sig oven i alle de andre faktorer, som gør, at det i forvejen er dyrere at sælge tøj i Danmark end i mange andre lande, og dermed ville forstærke den problemstilling, at folk har noget økonomisk ud af at købe deres tøj i andre lande frem for at købe det i Danmark.

Det synes vi ikke vi skal gøre, både fordi det er til skade for Danmark, at folk i højere grad vælger at købe deres tøj i udlandet, men også fordi det ikke rykker noget, hvis det får folk til bare at købe deres tøj i udlandet i stedet for at købe det i Danmark; så flytter man sådan set bare indkøbet til et sted, hvor der ikke er producentansvar, i stedet for at der sker et indkøb i Danmark, hvor der er producentansvar.

Kl. 14:27

Formanden (Søren Gade):

Fru Signe Munk.

Kl. 14:27

Signe Munk (SF):

Jeg vil egentlig godt høre, om ordføreren har belæg for den påstand. Altså, hvor er det afdækket henne? Noget af det, der faktisk er afdækket af Deloitte omkring et udvidet producentansvar, er, at det vil spare forbrugerne i forhold til deres affaldsgebyr.

Jeg vil bare høre, om det ikke er Liberal Alliances politik, at det er godt at spare forbrugerne nogle penge på affaldsgebyret, som man ville gøre med en udvidet producentansvar.

Kl. 14:27

Formanden (Søren Gade):

Ordføreren.

Kl. 14:27

Ole Birk Olesen (LA):

Det er muligvis rigtigt, at man så ville kunne spare på affaldsgebyret, men det er jo noget, som alle kan spare. De mennesker, som køber deres tøj i udlandet, ville også kunne spare på deres affaldsgebyr, altså selv om de køber deres tøj billigt i udlandet. Så det ændrer ikke noget på folks lyst til at købe deres tøj i udlandet, at affaldsgebyret er blevet mindre i Danmark – overhovedet ikke.

Kl. 14:28

Formanden (Søren Gade):

Tak for det. Der er ikke flere korte bemærkninger. Vi siger tak til hr. Ole Birk Olesen fra Liberal Alliance. Jeg byder nu velkommen til fru Mette Abildgaard fra Det Konservative Folkeparti.

Kl. 14:28

(Ordfører)

Mette Abildgaard (KF):

Tak for det. Jeg lærte som forberedelse til det her beslutningsforslag i salen i dag, at det billigste af det tøj, vi køber, bruger vi i gennemsnit kun syv-otte gange, før det bliver kasseret. Det synes jeg alligevel er helt vildt at tænke på. Jeg er ikke selv en, der køber dyrt og fint ind. Der har jeg mine jyske rødder for dybt liggende i mig. Men jeg synes dog, jeg trods alt bruger mit tøj mere end syv-otte gange i gennemsnit.

Nå, men tak til SF for at stille det her beslutningsforslag i dag, som sætter fokus på behovet for en mere cirkulær økonomi. Det er til fulde en ambition, vi i Det Konservative Folkeparti deler. Jeg vil lige sige et par ord generelt om den dagsorden først, og så skal jeg nok komme tilbage til det konkrete beslutningsforslag. For der er små, spændende tiltag i gang i Danmark, hvad angår den cirkulære økonomi. Men sådan på den store klinge må man bare sige: Danmark er ingen duks i klassen, når det kommer til det område. Vi er blandt de værste i EU målt på affaldsproduktion pr. indbygger. Vores ressourcefodaftryk ligger væsentligt over det europæiske gennemsnit. Skulle alle leve, som vi gør i Danmark, ville man bruge fire jordkloder. Verdensmålet om bæredygtigt forbrug er det, Danmark præsterer suverænt dårligst i forhold til. Og Det Europæiske Råd har i den seneste landespecifikke henstilling rettet en skarp kritik mod Danmark for ikke at tage den cirkulære omstilling tilstrækkelig seriøst.

Vi mener, at Danmark har brug for en ny national strategi for cirkulær økonomi med fokus på forbrugsreduktion og affaldsforebyggelse. Vi lavede en fin aftale om det her for nogle år siden efterhånden, men der var fokus rigtig meget på håndtering af affald, på plastik og på sortering. Det var også godt. Men vi mangler også den første del af leddet, så at sige. En national strategi kunne man med fordel udarbejde med forbillede i eksempelvis det hollandske, som har en 7 år gammel strategi, hvor man lavede green deals med alle sektorer, som skulle være med til at opfylde målsætningerne. Her har man som samfund målt at være 24,5 pct. cirkulær i sit forbrug. Jeg ved, der er et arbejde i gang i forhold til at opgøre, hvad det danske tal tilsvarende vil være. Jeg er meget, meget spændt på, hvad de kommer frem til, men jeg er ikke sådan videre optimistisk i forhold til resultatet.

Så hvad angår det konkrete forslag i salen her i dag: Som flere andre har været inde på og som der står i beslutningsforslaget, er den europæiske produktion af tekstiler den fjerdestørste belastning efter fødevarer, boliger og transport. Der er ikke nogen tvivl om, at branchen vil skulle reguleres i højere grad, end hvad tilfældet er i dag, og det er der heldigvis også initiativer til på europæisk plan med EU's strategi for bæredygtige og cirkulære tekstiler. Vi Konservative kommer heller ikke til at stemme for beslutningsforslaget denne her gang. Jeg må indrømme, at jeg undervejs i læsningen flere gange tænkte: Jeg synes, det virker administrativt tungt, og jeg synes, der er mange nye kontrolinstanser, der skal implementeres. Nu har der været lidt snak om, hvor hurtigt man kan gøre det på europæisk plan, men vi skal også være helt ærlige og sige, at det her godt nok også ville kræve meget at implementere i en dansk kontekst.

I Det Konservative Folkeparti er vi helt med på en model, hvor vi gør det lettere at gå efter at få en mere bæredygtig tøjproduktion. Vi er positive over for at se på, hvordan tøjindustrien kan sælge mindre for i stedet at genbruge og reparere mere. Vi er også åbne over for at se på en ny afgiftsstruktur, som skaber de rigtige incitamenter, som skal til for at rykke branchen. Men det kræver også, at vi samtidig tilbagefører andre skatter.

Danmark bør udvikle sig til at blive et samfund, hvor vi genbruger, genanvender og har et langt mindre ressourceforbrug. Vi har brug for en national politisk strategi for cirkulær økonomi, hvis vi skal have nedbragt vores udledninger. Det håber vi på at regeringen vil indkalde til forhandlinger om på et tidspunkt. Vi kommer ikke til at støtte det her specifikke forslag. Tak.

Kl. 14:32

Første næstformand (Leif Lahn Jensen):

Tak. Der er et par korte bemærkninger, og den første er til fru Signe Munk.

Kl. 14:32

Signe Munk (SF):

Tak for ordførerens tale. Jeg synes jo netop, ordføreren indrammer det, når ordføreren siger, at Det Konservative Folkeparti er klar på at se på afgifter, der giver et incitament til at producere mere holdbart tøj – tøj, hvor fibrene i højere grad kan genanvendes, tøj, der i højere grad kan genbruges. Det er jo netop det, det udvidede producentansvar handler om. Derfor skal jeg bare forstå, om Det Konservative Folkeparti er imod et udvidet producentansvar på tekstil eller bare er imod implementeringshorisonten i det her forslag.

Kl. 14:32

Første næstformand (Leif Lahn Jensen):

Ordføreren.

Kl. 14:32

Mette Abildgaard (KF):

For at være helt ærlig tror jeg ikke, at implementeringshorisonten i det her forslag er specielt realistisk. Vi er i den grad tilhængere af et udvidet producentansvar på tekstiler, men det giver suverænt bedst mening, at vi gør det på europæisk plan. Det har der været mange argumenter for fra talerstolen allerede, og jeg synes egentlig, at de har været meget valide.

Kl. 14:33

Første næstformand (Leif Lahn Jensen):

Spørgeren.

Kl. 14:33

Signe Munk (SF):

Et af de argumenter, der også har været på talerstolen i dag, er, at der i Danmark er etableret et sektorsamarbejde med de virksomheder, der har lyst til at gå i front på den grønne omstilling af tekstiler. Jeg vil bare høre, hvordan det kan være, at De Konservative ikke vil understøtte, at de her virksomheder med lovgivning faktisk får cadeau for det arbejde, de allerede gør, så alle dem, der halter bagefter, også kommer med, altså gjort via lovgivning og et udvidet producentansvar.

Kl. 14:33

Første næstformand (Leif Lahn Jensen):

Ordføreren.

Kl. 14:33

Mette Abildgaard (KF):

Jeg synes, det er alletiders, at der er danske producenter, som går forrest på det her, og som har en ambition om at producere på en måde, som belaster mindre. Men derfra og til at pålægge alle et nationalt udvidet producentansvar synes jeg nu engang der er lang vej.

Kl. 14:34

Første næstformand (Leif Lahn Jensen):

Så er det fru Marianne Bigum. Værsgo.

Kl. 14:34

Marianne Bigum (SF):

Mange tak. Jeg vil også spørge til erhvervshensynet. For sådan som jeg forstår det, er der i den her branche, som jo virkelig er ivrig efter at komme i gang, også snakke om, hvor man skal etablere de næste store sorteringsanlæg, som f.eks. på skandinavisk niveau kan sortere det affald, der er. Her handler det jo virkelig om mængder, og derfor tænker jeg egentlig, at det er så vigtigt og godt for erhvervslivet, hvis vi går forrest med en tilkendegivelse om, at vi gerne vil se et producentansvar i forhold til det her. For lige præcis det her affaldssorteringsanlæg, som kommer til at ligge i landet, kan være med til at skabe det næste erhvervseventyr. Og jeg vil høre om ordførerens tanker i forhold til, at vi, hvis vi ikke går forrest, men vi går sammen med alle andre, så ellers kan sørge for, at vi er i front og får etableret de her nødvendige sorteringsanlæg og det næste erhvervseventyr på området.

Kl. 14:34

Første næstformand (Leif Lahn Jensen):

Ordføreren.

Kl. 14:34

Mette Abildgaard (KF):

Jeg kan ikke påstå på nogen måde, at jeg er ekspert inden for det her område. Men det indtryk, jeg har fået, når jeg har været i dialog med branchen, er, at de siger, at vi på tekstilområdet i Danmark er omkring 5-10 år efter, hvad man var på plastikområdet. Altså, vi skal sådan lige spole 5-10 år frem, og så er man det samme sted. Der er godt nok sket meget i de sidste 10 år på det område. Vi kommer jo til at udsortere tekstiler som en særskilt fraktion. Det har vi lavet en fælles aftale om. Det er det eneste rigtige at gøre, og det er netop også med til at gøre, at der kommer de mængder, som sikrer, at der er et tilpas grundlag for at lave et sorteringsanlæg i forhold til det.

Kl. 14:35

Første næstformand (Leif Lahn Jensen):

Spørgeren.

Kl. 14:35

Marianne Bigum (SF):

Jeg vil så sige, at vi selvfølgelig er nået noget længere i forhold til plastikaffald. Men tekstiler har sådan set hele tiden fra starten af sammen med plastik været ret meget oppe på dagsordenen, når vi har haft det i nordisk regi, og mit indtryk er egentlig, at vi er meget længere fremme i forhold til industriens iver efter at komme i gang med det. Tekstiler er ikke noget nyt, vi diskuterer i Danmark, og der er faktisk, så vidt jeg ved, reelle konkrete drøftelser om, hvor det næste anlæg skal ligge. Og det kunne lige så godt ligge hos os, hvis vi altså var forrest på den her dagsorden. Så spørgsmålet er egentlig, hvordan vi kan sikre, at anlægget kommer til at ligge hos os.

Kl. 14:36

Første næstformand (Leif Lahn Jensen):

Ordføreren.

Kl. 14:36

Mette Abildgaard (KF):

Min vurdering af, at man er de her 5-10 år bagud i forhold til plastik, har jeg på baggrund af samtaler med branchen selv. Så det er en vurdering, jeg har fået fra dem, men der kan selvfølgelig også internt i branchen være vidt forskellige vurderinger af det her. Det anerkender jeg til fulde.

Selvfølgelig er det interessant, om vi kan få et sorteringsanlæg placeret i Danmark, og det kunne vi jo drøfte. Hvis vi skulle forhandle om en national strategi for cirkulær økonomi, kan vi tage det der.

Kl. 14:36

Første næstformand (Leif Lahn Jensen):

Der er ikke flere spørgsmål. Vi siger tak til ordføreren. Den næste ordfører er fru Mai Villadsen fra Enhedslisten. Velkommen.

Kl. 14:36

(Ordfører)

Mai Villadsen (EL):

Tak for det, mange tak. Først og fremmest tak til SF for igen at sætte spotlightet på en sektor, som har en stor klima- og miljøbelastning, nemlig tekstilbranchen. Det er rigtig vigtigt, at vi får denne debat, og jeg håber også, at den kan føre til noget handling. For det er der i den grad behov for. Jeg er selv arveligt belastet af at gå op i det her område, i og med at både min farmor og mormor var syersker i en tid, hvor det var noget andet med tekstilbranchen. Det var rigtig mange i den egn, hvor jeg er opvokset. Jeg husker fortællinger om, hvordan man syede tøj på bestilling, derefter gik man over til måske to kollektioner, og hvad er vi i dag oppe på? Vi er oppe på, at butikker som Zara og H&M har op til 24 kollektioner.

Så det er helt korrekt, når fru Signe Munk siger, at man nærmest ikke er gået ud af butikken, før ens tøj er outdated. Det er anderledes nu. Tøjet bliver produceret på anden vis, i virkeligheden også med dårligere løn- og arbejdsvilkår og med enorme aftryk for vores planet. Derfor er det noget, vi skal tage meget alvorligt. Det hører jeg sådan set også regeringen gøre i de taler, der er. Man oplister meget korrekt, at det koster mange kemikalier, flere kilo, bare at producere ét stykke tøj, over 1.000 l vand for en T-shirt, og at det i øvrigt koster meget på klimakontoen. Vi forbruger utrolig meget tøj, og der er også meget af det, som fru Mette Abildgaard sagde, som vi næsten ikke når at få i brug, før det ryger væk. Derfor er det fuldstændig afgørende at se på at sikre mere genbrug og mere genanvendelse og for guds skyld også få forhindret den afbrænding, som desværre sker, i hvert fald hvis man hører eksempelvis Forbrugerrådet Tænk og andre, som der er henvist til i det her beslutningsforslag. Det er et udbredt problem.

Jeg lytter mig til i debatten, at regeringen ønsker, at der skal ske noget, men man samtidig ønsker at afvente, hvad der sker i EU. Jeg forholder mig en anelse mere pessimistisk til tidsplanen, hører jeg mig til, end regeringen, men vil dog tage med mig i dag, at hvis der ikke er en meget hurtig implementeringsplan, lyder det på regeringspartierne til, at man faktisk er klar til at handle fra Danmarks side. Det synes jeg godt. For der er ingen tvivl om, at vi skal gøre noget her, både fordi vi kan og har mulighederne og kan være et foregangsland, men også fordi Danmark jo faktisk har en relativt stor tekstilbranche, om end tingene ikke bliver produceret herhjemme længere.

Derfor håber jeg, at vi inden for den her folketingsperiode faktisk kan få gjort noget i fællesskab. Det håber jeg meget, selv om jeg er ærgerlig over, at regeringen ikke bakker op om det her forslag, for det gør vi i hvert fald i Enhedslisten. Sluttelig vil jeg gerne sige, at det her vidner om, at vi har behov for mere cirkulær økonomi, mere genbrug og mere genanvendelse, og jeg håber, at regeringen snart vil tage flere initiativer på de områder. For det er der i høj grad brug for. Tak.

Kl. 14:40

Første næstformand (Leif Lahn Jensen):

Tak. Der er en enkelt bemærkning indtil videre til fru Signe Munk. Værsgo.

Kl. 14:40

Signe Munk (SF):

Tak for Enhedslistens opbakning til forslaget. Det er jeg glad for. Jeg vil egentlig bare høre, hvordan man i Enhedslisten definerer det at være et grønt foregangsland. Er det at vente på nogle snakke i EU, eller er det at sætte national handling i gang, hvor man faktisk laver grøn omstilling?

Kl. 14:40

Første næstformand (Leif Lahn Jensen):

Ordføreren.

Kl. 14:40

Mai Villadsen (EL):

Det er vist det, man kalder et ledende spørgsmål og et rigtig godt et. Der er jo ingen tvivl om, at vi mener, at man bør gå foran i Danmark på så mange grønne områder som overhovedet muligt. Jeg synes også, at man kan se, at det, at Frankrig i en del år faktisk har været foregangsland, også fordi de har en meget, meget stor modebranche og har taget noget ansvar på sig, faktisk har skubbet til handling og diskussion, også herhjemme, også i den danske modeindustri. Derfor synes jeg ikke, at der kan herske nogen tvivl om, at det ville være rigtig fornuftigt, at vi gjorde mere. Og hvor ville jeg ønske, at det i virkeligheden var sket noget tidligere. Nu må vi se, hvad der kommer fra EU. Jeg kan godt frygte, at der kommer begrænsninger på, men der er ingen tvivl om, at for os at se er det at være et foregangsland altså også, at man tør gå forrest.

Kl. 14:41

Første næstformand (Leif Lahn Jensen):

Der er ikke flere bemærkninger, og så siger vi tak til ordføreren. Næste ordfører er fru Samira Nawa fra Radikale Venstre. Velkommen.

Kl. 14:41

(Ordfører)

Samira Nawa (RV):

Tak, formand. Tak til SF for at fremsætte beslutningsforslaget, og for ikke at trække spændingen i langdrag vil jeg godt allerede nu meddele, at Radikale Venstre støtter forslaget. Og som jeg lige lytter mig til det i debatten, er det ikke nu, det bliver vedtaget, så vi er også meget gerne medforslagsstillere på forslaget næste gang, vi skal have debatteret det.

Jeg vil gerne lige give det et par ord med på vejen også. I Danmark er vores overforbrug så massivt, at hvis alle levede som os, ville det kræve fire jordkloder, og sådan har det desværre været alt for længe. Siden 1970 har en samlet verden levet over evne. Vores klimaaftryk i Danmark er blandt de mest markante i verden, og det skyldes jo ikke, at vi bevidst modarbejder den grønne omstilling, men det skyldes det simple faktum, at velstand skaber forbrug. Og en høj grad af velstand øger det her forbrug ud over det bæredygtige.

Hvis vi så dykker ned i tekstilbranchen, er vores overforbrug af tøj jo også en af de helt store syndere. Vi køber lystigt tøj på nettet med gratis fragt og priser, der er så billige, at vi faktisk engang behøver spekulere over, om vi får brugt tøjet. Tekstilindustrien producerer, vi køber, og klimaet betaler. Men klimaets regning er nu så stor, at der skal ske drastiske ændringer, hvis vores globale klimaaftryk igen skal begrænses til den ene klode, vi har, og derfor det afgørende, at vi ændrer måden, vi forbruger og producerer tøj og andre tekstiler på. Det er jo det fjerde mest miljø- og klimabelastende forbrugerområde i EU, og på verdensplan er tekstilproduktion ansvarlig for 10 pct. af den globale CO2-udledning, og det er, som jeg tror ordføreren for forslagsstillerne også nævnte i sin indledning, mere end fly- og shippingindustrien tilsammen. Det ser så også ud til kun at blive værre, for frem imod 2030 forventes det, at verdens forbrug af tøj og sko vil stige med 63 pct., og det har vores klode rent ud sagt ikke råd til. Forslaget her indeholder helt konkret et udvidet producentansvar samt et forbud mod afbrænding af usolgte tekstiler. Set med Radikale Venstres øjne kan det kun gå for langsomt med at få sat en stopper for den meningsløse tekstilafbrænding. I stedet for at ende på forbrændingen skal tekstiler i dag langt højere grad repareres, genbruges og i sidste ende genanvendes til andre formål.

Flere ordførere, bl.a. fra regeringspartierne, har henvist til det arbejde, der foregår på EU-niveau, og det argument forstår jeg sådan set godt i forhold til størrelsen af klima- og miljøeffekten, for jo flere lande, der går sammen om det, desto bedre og større en effekt får det også. Men siden hvornår har det, at der foregår et arbejde i EU eller på internationalt niveau, skullet bremse, at vi i Danmark som nogle, der kalder sig et grønt foregangsland, også bliver ved med at være det grønne foregangsland. I Radikale Venstre bakker vi varmt op om forslaget. Tak.

Kl. 14:44

Første næstformand (Leif Lahn Jensen):

Tak. Der er indtil videre en enkelt bemærkning til fru Signe Munk. Værsgo.

Kl. 14:44

Signe Munk (SF):

Tak for opbakningen. Det føltes en kort periode, som om SF lige var i massiv modvind her på forslaget med en masse nejer, men så kom Enhedslisten og Radikale Venstre og meldte sig ind i den grønne bande her – det er vi i SF meget taknemlige for. Jeg vil i forhold til diskussionen om EU versus det at gå foran som EU-land bare høre, om det ikke også undrer ordføreren, at man i Holland arbejder med et nationalt udvidet producentansvar inden for tekstil, og at man åbenbart godt kan gøre det i Holland, men at det skulle være en dårlig idé i Danmark. Giver det ikke også en undren hos ordføreren, når jeg hører, at ordføreren er parat til at gå foran i Danmark?

Kl. 14:45

Første næstformand (Leif Lahn Jensen):

Ordføreren.

Kl. 14:45

Samira Nawa (RV):

Det er vist det, man kalder et ledende spørgsmål. Jamen i Radikale Venstre er vi glade for at være en del af den grønne bande, og jeg synes sådan set også, at vi skal til at have nogle flere medlemmer i den grønne bande. Flere partier er hjertens velkommen, for jo flere vi har med det der grønne rygmærke, jamen jo mere kan vi også simpelt hen gå forrest og gøre en reel forskel.

Jo, selvfølgelig undrer det mig da, at der henvises til EU og et arbejde, der foregår dér, når det er muligt for andre lande at gå forrest – hvorfor skulle det så ikke også være det i en dansk kontekst? Om ikke andet, så da også fordi vi skal kunne ranke ryggen i det her land og sige, at vi er et grønt foregangsland. Vi tør godt lave national lovgivning og ad den vej hale de andre EU-lande med os i samme gode retning.

Kl. 14:46

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren. Så er næste ordfører hr. Morten Messerschmidt fra Dansk Folkeparti. Velkommen.

Kl. 14:46

(Ordfører)

Morten Messerschmidt (DF):

Tak, formand. Det er på alle måder et sympatisk forslag fra SF her i dag, og jeg er jo relativt ny som miljøordfører og har derfor kigget tilbage i den behandling, der var for godt 2 år siden, da det her jo er en genfremsættelse. Og der er, som jeg forstår det, sket det i den mellemliggende periode, at det krav, der følger af affaldsbekendtgørelsens § 60, stk. 3 og 4, er trådt i kraft, hvor – og jeg citerer – affaldsproducerende virksomheder skal sikre, at deres sorterede erhvervsaffald, som er egnet til materialenyttiggørelse forberedes med henblik på genbrug, genanvendelse og anvendelse til anden endelig materialenyttiggørelse efter reglerne om håndtering af erhvervsaffald egnet til materialenyttiggørelse. Og der er altså i stk. 4 en oplistning af de mange forskellige former for affald, som i videst mulig omfang skal genanvendes, og der nævner man så i pkt. 9 tekstilaffald. Det er så en bestemmelse, der er trådt i kraft ved indgangen til i år, og som vi i Dansk Folkeparti gerne vil se hvordan kommer til at virke, inden vi går videre ned ad den vej, som SF anviser.

Så er der hele spørgsmålet om det udvidede producentansvar, hvor vi jo i Danmark har god erfaring med den slags inden for en række forskellige brancher, men hvor den gode erfaring jo også baserer sig på, at det i vidt omfang er erhvervsorganisationerne selv, der udformer den slags ting. Dansk Industri gør et dygtigt arbejde på det område, og det er nok den vej, vi også foretrækker at gå.

Så det er egentlig ikke, fordi vi sidder og siger, at det her er hovedrystende fjollet, men med de bemærkninger, som jeg har her, kommer vi heller ikke til at stemme for.

Kl. 14:48

Første næstformand (Leif Lahn Jensen):

Tak. Der er en enkelt kort bemærkning indtil videre. Fru Signe Munk, værsgo.

Kl. 14:49

Signe Munk (SF):

Tak for ordførerens tale, og det er ærgerligt, at ordføreren ikke kan bakke op om forslaget. Jeg ved dog, at ordføreren har en ret god indsigt i EU-processer. Og der er jo flere af de partier, som har været heroppe, som har argumenteret for, at det ikke giver mening at indføre dansk producentansvar, for lige om lidt kommer EU med deres forslag. Kan ordføreren ikke delagtiggøre os i, hvordan processen vil være, fra Kommissionen kommer med et forslag, til der sædvanligvis vil være en national lovgivning? Hvor lang tid vurderer ordføreren det vil tage? Moderaternes ordfører mente, det var lige om hjørnet, snart. Men hvad vil ordførerens vurdering være?

Kl. 14:49

Første næstformand (Leif Lahn Jensen):

Ordføreren.

Kl. 14:49

Morten Messerschmidt (DF):

Det kan man jo ikke sige og sådan forudse, men jeg kan komme med et eksempel. Jeg sad i Folketinget i perioden 2005-2009, hvor jeg var medlem af Folketingets Europaudvalg. Der var nogle sager, hvor jeg var med til at give mandat til regeringen i 2009, som jeg så, efter jeg vendte tilbage til Folketinget 10 år efter, har haft det privilegium at være med til at implementere. Det siger jo lidt om, hvor lang behandlingstiden i hvert fald nogle gange kan være.

Startskuddet er jo, at Kommissionen kommer med et forslag og så lægger sig fast på et hjemmelsgrundlag, og det kan i EU-systemet trække ganske gevaldigt ud. Men mit primære argument er altså, det ikke er mere end 5 måneder siden, vi rent faktisk har fået nye regler på det her område i Danmark, og dem vil vi godt lige se hvordan virker, inden vi tager nye politiske initiativer.

Kl. 14:50

Første næstformand (Leif Lahn Jensen):

Spørgeren.

Kl. 14:50

Signe Munk (SF):

Det er helt korrekt, som ordføreren siger, at der er flere elementer i det her forslag: Der er det de facto-forbud mod afbrænding af usolgte tekstiler, som der bliver henvist til i forhold til affaldsbekendtgørelsen, og så er der det med det udvidede producentansvar. Jeg vil bare sige, at der jo er givet mandat til regeringen i fredags om det her ecodesigndirektiv, så hvis det fulgte ordførerens eksempel, ville der gå 10 år, inden det blev implementeret. Så jeg vil bare høre, om ordføreren vurderer, at det sådan er relativt hurtigt.

Kl. 14:50

Første næstformand (Leif Lahn Jensen):

Ordføreren.

Kl. 14:50

Morten Messerschmidt (DF):

Nej, jeg vil ikke vurdere 10 år til at være hurtigt. Det vil jeg umiddelbart ikke. Jeg tror ikke, jeg vil sige yderligere.

Kl. 14:50

Første næstformand (Leif Lahn Jensen):

Så slipper ordføreren, for der er ikke yderligere korte bemærkninger. Så siger jeg velkommen til næste ordfører, hr. Kim Edberg Andersen fra Nye Borgerlige. Velkommen.

Kl. 14:51

(Ordfører)

Kim Edberg Andersen (NB):

Tak. Som indledning vil jeg sige, at Nye Borgerlige synes godt om tankerne om den cirkulære økonomi, og så løber jeg jo ret hurtigt, når jeg læser forslaget, ind i nogle problemer i forhold til at kunne støtte det. Det kommer ikke som den store overraskelse; det er jeg sikker på.

Men jeg vil godt anerkende, at cirkulær økonomi er noget, vi skal gøre meget mere for at opnå, men det skal være markedet, der opnår det, og ikke lovgivning herindefra. Problemstillingen med de 24 kollektioner i Hennes & Mauritz er jo, at der er nogle, der køber dem. Grunden til, at der er meget, der bliver smidt ud, er, at hvis ikke man rammer rigtigt den ene uge, smider man lidt ud på grund af det, og hvis man så finder ud af, at man rammer rigtigt en anden uge, producerer man dobbelt så meget en tredje uge, for tænk nu, hvis man rammer den to gange i træk. Og det gør man ikke, og så smider man det ud.

Så jeg tror faktisk, måden at blive meget mere cirkulær i økonomien på, er at begynde at få forbrugerne til at købe noget tøj, der holder lidt længere og kan bruges i lidt flere sammenhænge. Jeg hørte tidligere ordføreren for De Konservative sige, at gennemsnittet for, hvor mange gange tøj bliver brugt, er otte gange. Det ville jeg da være ked af, for det ville jeg da have slemt svært ved at få råd til i Nordjylland. Og det er jo der, problemstillingen er med det her: Producenterne leverer det, som forbrugerne efterspørger, og nogle gange rammer de forkert. Er det forkert at lave for meget tøj og så bruge det til ingenting? Ja, det er det.

Jeg hørte i et radioprogram, tror jeg det var, eller en tv-udsendelse – det går så stærkt herinde nogle gange, at det kan være svært at huske – hvor jeg fandt ud af, at tøj skulle sendes til Sverige for at blive sorteret og til Spanien for at blive lavet om til tråde, hvorefter man så puttede ren bomuld i det også, for trådene var jo lidt slidte, når man gennem brugte dem. Og så var virkeligheden, at et par bukser måske i stedet for at koste 300 kr. kostede 1.500 kr. Det er der, problemstillingen er. For vi skal gå ud her og sige til de modebevidste, især unge mennesker, at de kan købe ét sæt bukser nu, og så går der 5 måneder, inden de kan købe et til, i stedet for at de kan købe et nyt sæt bukser hver eneste måned og være med på moden. Jeg tror, det er det, vi skal italesætte i stedet for.

Vi kommer ikke til at støtte forslaget, men det skal ikke være en blank afvisning af, at vi køber ind på tanken, der ligger bag det hos ordføreren, for det gør vi. Vi mener, at cirkulær økonomi er en del af fremtiden, og det skal vi selvfølgelig fremme, men det skal helst være noget, hvor det ikke bliver med pisk over for producenterne, for det er svært nok at producere tøj i Danmark i forvejen, men hvor vi mere gør det attraktivt, trendy, in at bruge sine ressourcer som menneske på at købe noget, der indgår i noget cirkulært. Nye Borgerlige kan ikke støtte forslaget.

Kl. 14:53

Første næstformand (Leif Lahn Jensen):

Vi siger tak til ordføreren. Der er ingen bemærkninger. Og så er det ordføreren for forslagsstillerne, fru Signe Munk fra SF. Velkommen.

Kl. 14:53

(Ordfører for forslagsstillerne)

Signe Munk (SF):

Tak. Og tak for debatten, alle sammen. Jeg synes, det har været en god debat, og det er dejligt at mærke, at selv om der var et par partier, for ikke at sige en del, der ikke kunne støtte B-forslaget, var der et engagement i forhold til at tage fat på den klimabelastning og miljøbelastning, der er fra tekstil- og modebranchen. Jeg er selvfølgelig glad for, at Radikale Venstre og Enhedslisten kunne bakke op om forslaget. Desværre har vi jo ikke en regering, der er villig til at gå foran med et udvidet producentansvar, men jeg lyttede mig dog til, at diskussionen var en anden, hvis EU-lovgivningen falder til jorden. Og for Moderaterne var diskussionen en anden, hvis EU-lovgivningen først bliver implementeret i 2030. Så der var dog en åbning, oplever jeg, for at diskutere det her emne videre.

Jeg kunne ikke lade være med at tænke på min gamle fodboldtræner – jeg har spillet fodbold, siden jeg var 11 år – og hans vurdering var, at jeg altid var bedst, når vi var bagud. Og det kan man også nogle gange bruge i politik, så jeg tænker, at vi skal fortsætte diskussionen. Det er i hvert fald fortsat en vigtig sag for SF, dels at der ikke er noget usolgt tekstil, der ryger til forbrænding, dels at vi altså får et greb om tekstil- og modebranchen, som gør, at der er et klart incitament til at producere mere holdbart tøj, tøj, der kan genanvendes mere, tøj, der kan genbruges mere. For vi kan ikke gøre omstillingen af mode- og tekstilbranchen til en opgave for unge mennesker, der skal købe lidt mere genbrugstøj, eller børneforældre, som skal finde ud af, om de kan få noget tøj med ekstra mange genanvendte fibre. Det er et politisk ansvar at regulere modebranchen.

Jeg synes, det var gennemgående i de taler, der blev holdt heroppe, at ordførerne godt kan se problemet. Der er givet eksempler på, at tøj bliver brugt få gange, inden det får en mørk plads i klædeskabet eller slet ikke bliver brugt igen. Et andet eksempel er, at når vi kigger på afrapporteringen for CO2-udledningen fra de danske husstande, fylder det forbrug, der er af tøj og sko, faktisk 1,5 millioner t CO2. Og som det også er blevet sagt heroppe flere gange, udleder tekstilbranchen på globalt plan altså lige så meget som fly- og shippingbranchen tilsammen. Prøv at tænk på, hvor meget vi i det her land diskuterer luftfarten og shippingbranchen, når vi diskuterer klima, men her er udledningen faktisk endnu større. Det skriger da på politisk handling, hvis man spørger SF.

Nu står vi jo bare helt grundlæggende i den situation, at klimaet varmer op og klodens ressourcer er få. Og når man ser på, hvor danskernes tøj ender henne, når de er færdige med at bruge det, så ender størstedelen i forbrændingen. Det er ikke min egen lille hjemmetælling, som jeg har lavet ude ved forbrændningsanlæggene; det er den analyse, som Deloitte har lavet – en analyse, de lavede på baggrund af en debat her i Folketinget. Og det viser sig, at 2.000 t ud af 116.000 t blev genbrugt – 2.000 t; det var det eneste, der blev genbrugt, resten røg i forbrændingen. Det er mildest talt nedslående læsning.

Som det også blev sagt heroppe fra talerstolen, har SF rejst den her debat ad flere omgange – sidst tilbage i 2001, og nu gør vi det igen. Jeg må ærlig indrømme, at jeg ikke synes, vi kan tillade os at vente længere. Vi har et klima- og miljøproblem med en mode- og tekstilbranche, der også producerer meget mere, end hvad godt er. Der er blevet nævnt gode eksempler med kollektioner, der skifter nærmest hver dag frem for efter årstiden. Og vi kender faktisk et af løsningssværktøjerne, nemlig at indføre et udvidet producentansvar. Og man arbejder jo med det i andre lande – i Frankrig har man taget initiativer i forhold til tekstilbranchen, i Holland er man villig til at indføre et udvidet producentansvar for tekstil, i Sverige diskuterer man det. Og i SF's optik skal Danmark være et grønt foregangsland, som netop tager de grønne skridt på egen banehalvdel og ikke bare venter på resten af EU.

Hvis man nu lige skulle trække en parallel mellem den position, regeringen har i forhold til producentansvar på tekstilområdet, og vindmøllebranchen, så bliver jeg bare nødt til at sige, at så er det nok svært at forestille sig, at man havde haft den markedsfordel på vind, som vi har i Danmark i dag. Det var jo netop, fordi man gik foran i Danmark, at vi internationalt set står stærkt i vindmøllebranchen, men vi har jo også vist vejen for resten af verden.

Kl. 14:59

Jeg må også bare sige, at vi står i en tid, hvor vi har en ungdom, som går klimaforandringerne i møde – de er her – og som har en stor gejst og iver i forhold til at handle; som er optaget af, at det tøjforbrug, der er til gymnasiefesterne, bliver mere bæredygtigt. Og jeg mener ikke, at vi kan lade dem om at løse klimaproblemerne – heller ikke miljøproblemerne, for som ministeren også sagde, bliver der jo brugt rigtig, rigtig meget vand på at lave tøj. Vi kan ikke gøre det til en opgave for de unge mennesker at løse så stort et problem som en tekstilbranche, som forurener for meget, hvad enten det handler om kemikalier, ressourceforbrug eller klimaet, og som langtfra er reguleret, som den burde. Det politiske ansvar må vi tage på os.

Derfor har vi jo foreslået at forbyde al afbrænding af usolgt tøj og tekstil. Der må simpelt hen være tvivl om, hvorvidt det kan gøres. Det skal genanvendes, eller det skal genbruges. Og vi vil gøre modebranchen ansvarlig, når de sælger og markedsfører produkter her i Danmark, hvad enten det er tøj, sko eller arbejdstøj, og det er vel at mærke, når de markedsfører produkter i Danmark. Det betyder altså ikke, at det er produkter, der er produceret i Danmark, for i Danmark har vi ikke særlig meget tøj- og tekstilproduktion. Det gælder alle virksomheder, der vil sælge og markedsføre i Danmark, uanset hvor de hører hjemme.

Vi vil indføre det princip, at det er forureneren, der betaler, for det betyder netop, at når der står ordførere heroppe og fortæller om tøj, der er så elendigt produceret, at syningen ikke engang holder til, at man har haft det på i en time, så er det jo, fordi tøjet bliver produceret for ringe. Når vi laver et udvidet producentansvar, giver vi et incitament til at lave tøj, der for det første er holdbart, som der er færre kemikalier i, fordi tøj smækfyldt med kemikalier har en dårligere genanvendelsesgrad, og vi fremmer genbrug, hvorimod dem, der vil fortsætte med at lave fast fashion, lave tøj af dårlig kvalitet, bare må betale en højere pris. Helt kort og godt: Forureneren må betale.

Jeg synes, vi har alle muligheder her i Danmark, fordi vi faktisk er godt på vej. Vi har jo fået Deloitte til at lave en analyse af, hvad det vil indebære at indføre et udvidet producentansvar for tekstil her i Danmark. Regeringen og den tidligere miljøminister har igangsat et sektorsamarbejde med mode- og tekstilbranchen, som faktisk er rigtig godt. Vi har et svanemærke her i Danmark, som stiller krav til tekstiler, og som kan være en del af det første skridt til at lave de her miljøgraduerede gebyrer, som det så fint hedder, i forhold til et producentansvar. Så mange af elementerne har vi jo allerede godt på plads, men det, der mangler, er en politisk beslutning.

Kort og godt: Det er ikke tid til tøven, det er tid til handling.

Kl. 15:02

Første næstformand (Leif Lahn Jensen):

Vi siger tak til ordføreren for forslagsstillerne. Der er ingen korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Miljø- og Fødevareudvalget. Hvis ingen gør indsigelse til dette, betragter jeg det som vedtaget.

Det er vedtaget.

Det næste punkt på dagsordenen er:

23) 1. behandling af beslutningsforslag nr. B 105:

Forslag til folketingsbeslutning om et styrket og aktivt tilsyn på miljø- og naturområdet.

Af Marianne Bigum (SF) og Carl Valentin (SF).

(Fremsættelse 17.03.2023).

Kl. 15:02

Første næstformand (Leif Lahn Jensen):

Ordføreren for forslagsstillerne, fru Marianne Bigum, ønsker at begrunde forslaget.

Kl. 15:03

Begrundelse

(Ordfører for forslagsstillerne)

Marianne Bigum (SF):

Mange tak for det. Tilsynsmyndighederne har pligt til at reagere, når de bliver opmærksom på et ulovligt forhold, medmindre forholdet er af underordnet betydning. Det her forslag er fremsat på baggrund af flere sager, hvor der har været et mangelfuldt myndighedstilsyn, som f.eks. har betydet overløb af spildevand i åer og badevand med konsekvenser for vores vandmiljø, som har været til gene for borgernes brug af vandet, om det så er som naboer, hundeejere, lystfiskere eller badegæster.

Forslaget er simpelt. Det er en opfordring til regeringen om at udarbejde en redegørelse for det nuværende tilsyn på miljø- og naturområdet med særlig fokus på vandmiljøet og § 3-naturområderne, sende den her redegørelse i ekstern høring til omverdenen, som ved noget om området. På baggrund af den her redegørelse og høring opfordres regeringen så til at komme med forslag til et bedre tilsyn, sådan at vores opgaver løses korrekt, til tiden og med de nødvendige sanktionsmuligheder.

Beslutningsforslaget skitserer altså ikke i sig selv en løsning eller et forslag til en ny struktur eller nye sanktioner, men er alene et forslag om, at vi får et overblik over et område, som på nuværende tidspunkt ikke varetages effektivt og efter loven, og at kompetente folk med input fra eksterne kyndige herefter laver en plan for, hvad vi så gør ved det.

Det er simpelt i sin natur, som jeg siger, og jeg håber meget, at I kan bakke op om forslaget. Jeg ser i hvert fald frem til at arbejde videre med det i udvalget.

Kl. 15:04

Første næstformand (Leif Lahn Jensen):

Tak til ordføreren. Forhandlingen er herefter åbnet, og vi siger velkommen til miljøministeren.

Kl. 15:04

Forhandling

Miljøministeren (Magnus Heunicke):

Det her forslag går jo først og fremmest ud på, at regeringen bliver bedt om at lave en redegørelse for, hvordan det nuværende tilsyn på miljø- og naturområdet fungerer, og den redegørelse ville så selvfølgelig skulle danne overblik over de eksisterende indsatser, der har tilsynspligten over for myndigheder, forsyningsselskaber og virksomheder. Men det fremgår så også af forslaget her, at redegørelsen skal indeholde en oversigt over instansernes sanktionsmuligheder, samt hvordan disse afrapporterer deres afgørelser, og endelig danne baggrund for en ny struktur for tilsynet, som skal kunne imødekomme de mangler, som redegørelsen eventuelt måtte finde. Kritikken i det her forslag går på, at det nuværende tilsyn skulle mangle kompetence og sanktionsmuligheder for at sikre, at indsatserne bliver gennemført, og at tilladelserne bliver sikret. Helt overordnet er vi vel enige om alle sammen, tror jeg, at det er helt afgørende vigtigt, at de opgaver, kommunerne og forsyningsvirksomhederne har efter loven, selvfølgelig skal løftes. Det skal vi have tillid til fra Folketingets side, og det skal borgerne også kunne have tillid til.

Det er Miljøstyrelsen, der fører tilsyn med udledninger fra forsyningsvirksomhedernes spildevandsanlæg. Det gør de på baggrund af vilkårene i de udledningstilladelser, kommunerne udsteder. Det består typisk af et fysisk besøg, et fysisk tilsyn, på renseanlæggene, og så er der også et administrativt tilsyn. Kommunerne er den centrale myndighed på miljøområdet og varetager med deres lokale kendskab de fleste myndighedsopgaver. I relation til spildevand varetager kommunerne bl.a. opgaven med at udstede udledningstilladelser for forsyningsvirksomhedernes spildevandsanlæg og private anlæg, herunder udledningstilladelser til overløbsbygværker. Dertil indberetter de efter aftale data til Miljøstyrelsens databaser. Kommunerne fører derudover generelt tilsyn med, at lovgivningen på miljøområdet overholdes.

Så har vi Ankestyrelsen. Ankestyrelsen under Indenrigs- og Sundhedsministeriet varetager tilsynet med kommunerne, og det er altså Ankestyrelsen, der fører et generelt tilsyn med, at kommunerne overholder den lovgivning, der særligt gælder for offentlige myndigheder. Men det er jo også sådan, at Ankestyrelsen ikke fører tilsyn, hvis der er særlige klage- og tilsynsmyndigheder, der kan tage stilling til en sag, altså i sager med konkrete afgørelser. Det kan være en tilslutnings- eller udledningstilladelse; så ved vi jo, at borgere og andre interessenter kan klage til Miljø- og Fødevareklagenævnet, og så er det dem, der har den opgave.

Hvorfor ligger det her puslespil, jeg nu netop har prøvet at lægge brikkerne op til, som det gør? Det gør det jo primært efter de mange nye miljøopgaver, som kommunalreformen gav kommunerne tilbage i 2007. Dernæst var der også nogle opgaver, der blev flyttet fra kommunerne igen, nemlig i 2010, hvor forsyningsselskaberne blev udskilt fra kommunerne. Jeg tror, at det vel er meget reelt at sige, at der har været indkøringsproblemer med disse meget store opgaver, man flyttede rundt. Men jeg tror også, det er rimeligt at sige, at der er opbygget nogle gode faglige miljøer, at man lærer af hinanden, og at der gøres en stor indsats for at løfte myndighedsopgaven godt.

Jeg må også sige, at vi får en hel del henvendelser fra borgere, der mener, at kommunerne efter deres opfattelse er for nidkære i deres opgaveløsninger. Det er jo så det modsatte synspunkt, forslagsstillerne har her, men det er ikke sådan entydigt, at det er alle enige om. Vi får sandelig også mange henvendelser fra borgere, der mener, at kommunerne er for nidkære i opgaveløsningen. Men når det er sagt, vil jeg sige, at det da er klart, at det selvfølgelig er et problem, hvis der er konkrete tilfælde, hvor man ikke forvalter efter loven, eller hvis tilsynet med den forvaltning, der er, er mangelfuldt.

Kl. 15:09

Nå, men altså, tilbage til forslaget. Nu har jeg prøvet at skitsere lidt, hvordan landkortet ser ud. Forslaget her handler om at lave en større redegørelse for det nuværende tilsyn på miljø- og naturområdet og så derefter at omstrukturere tilsynet. Det mener jeg ikke ville være det rigtige at gøre, det mener jeg ikke ville være klogt. Jeg mener, at vi nu har rammerne på plads, og jeg ved godt, det kan være fristende lige at smide det hele op i luften en gang til og håbe på, at det falder fornuftigt ned, men som jeg nævnte, er der i forhold til sådanne omvæltninger temmelig store indkøringsvanskeligheder med så teknisk komplicerede sager her, og derfor kunne jeg godt være bekymret over, at vi i forhold til de faglige miljøer, som er oparbejdet, altså smider barnet ud med badevandet, hvis vi prøver at sige, at der bare lige skal nye streger på kortet i forhold til det ansvar, der skal være. Derudover kan jeg også sige, at der selvfølgelig er en løbende dialog med kommunerne om behovet for øget vejledning og øget støtte.

Men der er ingen tvivl om, at tilsynsopgaven er en vigtig del af varetagelsen og beskyttelsen af vores natur og af vores miljø. Det bør vi alle sammen tage meget alvorligt. Vi kan ikke støtte forslaget med de bemærkninger, jeg er kommet med her. Først og fremmest står der på bundlinjen: Lad os styrke den nuværende struktur og lad os vejlede bedre frem for at have helt nye strukturdebatter om det her komplekse emne.

Kl. 15:11

Første næstformand (Leif Lahn Jensen):

Tak. Der er en enkelt bemærkning til fru Marianne Bigum.

Kl. 15:11

Marianne Bigum (SF):

Mange tak. Jeg tror, med al respekt, at ministeren har misforstået noget, for det her forslag går ikke ud på at smide nogen ud med badevandet eller lave om på strukturer. Det lægger faktisk op til, at de kyndige mennesker, som sidder i miljøministerens departement og styrelser, skal kigge på, hvordan de her ting egentlig hænger sammen, og så skal det ud til yderligere kyndige folk, som skal svare på, om ikke tingene kan blive bedre. Så der er ikke noget med, at vi brænder landsbyen ned eller noget. Vi beder faktisk dem, der sidder og har kendskab til de her strukturer, om at kigge på, om ikke det kan blive bedre.

Jeg vil spørge miljøministeren om noget. Den her sag er bygget på historier, som bl.a. handler om, at der har været 89 sager i Nyborg, hvor kommunen har undladt at reagere på ødelæggelser af § 3-naturområder. En anden artikel handler om kloakkludder i hver anden kommune og overløb, som aldrig er blevet indrapporteret. Det vil sige, at vi har en masse urenset spildevand og andre ting, som bliver ledt ud i vores vandmiljø. Mener ministeren, at der er styr på det her område, og at der ikke er behov for forbedringer?

Kl. 15:12

Første næstformand (Leif Lahn Jensen):

Ministeren.

Kl. 15:12

Miljøministeren (Magnus Heunicke):

Jeg mener helt klart, at der er behov for forbedringer. Hver gang der er nogle konkrete sager, er der behov for styrket vejledning og styrket rådgivning. Og der kan hele tiden findes konkrete sager, hvor vi skal gøre det bedre, men jeg mener ikke, det er en fair præsentation, hvis der ligger i spørgsmålet her og i forslaget, at kommunerne sådan generelt ikke formår at løfte opgaven. Jeg synes, at der er tale om nogle principper, som Folketinget jo vedtog for år tilbage, hvor man siger, at man her har lokalkendskabet, og at den opgave ligger her. Man gav kommunerne en stor opgave med at få opbygget de her faglige miljøer, og lad os endelig få styrket dem. Men jeg er ikke tilhænger af, at vi skal lave hele det her setup om.

Kl. 15:13

Første næstformand (Leif Lahn Jensen):

Spørgeren.

Kl. 15:13

Marianne Bigum (SF):

Jamen jeg har ikke bedt om at lave hele setuppet om. Jeg har spurgt ministeren om, om ikke ministeren vil bede sine egne embedsfolk om at lave en redegørelse for, hvordan det her ser ud, i høring med eksterne, og på baggrund af det se, om tingene kan blive bedre, så ministeriet selv kan kigge på det og lave nogle løsninger til det. Ligger der måske en grundlæggende mistillid til, at ministeriets eget embedsværk kan løfte opgaven? Altså, jeg har den dybeste tillid til fagligheden i ministerens embedsværk i forhold til at varetage den her opgave. Så jeg er faktisk lidt overrasket over ministerens position.

Kl. 15:13

Første næstformand (Leif Lahn Jensen):

Ministeren.

Kl. 15:13

Miljøministeren (Magnus Heunicke):

Okay, jamen så må jeg have udtalt mig forkert, for der er selvfølgelig ingen som helst mistillid fra mig til embedsværket, hverken til mit eget ministerium eller generelt i Danmark. Embedsværket i Miljøministeriet- og styrelsen har jo et fuldstændig præcist overblik over, hvordan tingene hænger sammen. Så det overblik er selvfølgelig til stede i dag. Så det vil sige, at i forhold til sådan en opgave er der ikke tale om ny viden. Det er en viden, som altså findes allerede.

Kl. 15:14

Første næstformand (Leif Lahn Jensen):

Vi siger tak til ministeren. Der er ikke yderligere bemærkninger. Så er den næste fru Anne Paulin, ordfører for Socialdemokratiet. Velkommen.

Kl. 15:14

(Ordfører)

Anne Paulin (S):

Tak for det. Med B 105 foreslår SF, at der laves en redegørelse for det nuværende tilsyn på miljø- og naturområdet, som kan være afsæt til en omstrukturering af tilsynsområdet.

I Socialdemokratiet ser vi ikke umiddelbart noget behov for at kaste os ud i en større omstrukturering. Vi har tillid til, at kommunerne løfter deres opgaver på vandmiljø- og spildevandsområdet. Det er selvfølgelig helt uacceptabelt, når der dukker enkeltsager op, hvor mangelfuldt tilsyn er til skade for vores vandmiljø eller badevand. Derfor er der også blevet foretaget en række initiativer i de senere år for at få bedre data om overløb. Hvis der er kommuner, der svigter deres tilsynsopgave, skal der naturligvis rettes op med det samme. Grundlæggende mener vi dog, at rammerne omkring tilsynsopgaven er de rigtige, og derfor støtter vi ikke op om B 105.

Kl. 15:15

Første næstformand (Leif Lahn Jensen):

Der kom lige en enkelt bemærkning fra fru Marianne Bigum. Værsgo.

Kl. 15:15

Marianne Bigum (SF):

Mange tak. Så vil jeg egentlig høre ordføreren om, hvad ordføreren så tænker er bevæggrunden for de sager, som har været på det her område, hvor det viser sig, at tilsynet faktisk har været mangelfuldt, og at vi har haft udledninger af spildevand og andet til vandmiljøet, som vi ikke skulle have haft. Hvordan kan sådan nogle grelle sager opstå? Det er 89 sager i Nyborg, kloakkludder i hver anden kommune osv.

Kl. 15:16

Første næstformand (Leif Lahn Jensen):

Ordføreren.

Kl. 15:16

Anne Paulin (S):

Der er jo ikke nogen tvivl om, at når der sker sådan nogle sager, skal der selvfølgelig rettes op. Som jeg sagde i min korte tale før, synes jeg også, at det er godt, at der er blevet taget nogle initiativer for at få bedre data, og at det er blevet indskærpet, at det skal man indrapportere. Jeg ser bare stadig ikke noget behov. Jeg er i hvert fald ikke blevet overbevist om, at der skulle være et stort argument for, at selve tilsynsopgaven skal tænkes på en helt ny måde. Og jeg tror også, at man må være ærlig og sige, at selv om det kan lyde godt, at vi laver en stor omstrukturering, vil man jo nok ikke slippe uden om, at der kan ske sådan nogle sager her. Det vigtigste er så, at der bliver rettet op på dem.

Kl. 15:17

Første næstformand (Leif Lahn Jensen):

Spørgeren.

Kl. 15:17

Marianne Bigum (SF):

Altså, så vil jeg sige igen, at der ikke ligger noget i forslaget, der handler om en ny omstrukturering. Det handler om, at vi får dannet os et overblik over, hvordan tingene ser ud, og at de fagpersoner, som sidder med det i styrelserne og i omverdenen – det kunne f.eks. være kommunerne – så siger, om vi kan gøre tingene bedre. Mener ordføreren virkelig ikke, at det er en helt almindelig, normal praksis, at vi engang imellem stopper op og kigger på vores lovgivning og finder ud af, om den kan gøres bedre?

Kl. 15:17

Første næstformand (Leif Lahn Jensen):

Ordføreren.

Kl. 15:17

Anne Paulin (S):

Jo, det mener jeg bestemt. Igen er jeg bare ikke overbevist om nødvendigheden af det her forslag. Og jeg tænker også, at hvis det handler om at få et overblik over, hvor de forskellige opgaver ligger henne osv., var der jo ministerens tale, som egentlig redegjorde for det. Og man kan også stille spørgsmål om det, hvis det er overblik, som man savner. Men det ligger jo immer væk stadig væk implicit i det her beslutningsforslag, at der er et ønske om, at det skal laves om, og vi ser ikke umiddelbart, at der er et stort behov for det, eller at det i sig selv kommer til at skabe nogle store effekter.

Kl. 15:18

Første næstformand (Leif Lahn Jensen):

Tak. Så er det fru Mette Abildgaard.

Kl. 15:18

Mette Abildgaard (KF):

Tak til ordføreren for talen. Jeg er med på, at kommunen bredt set har mange forpligtelser på miljøområdet. Et af de områder, der nævnes specifikt i den her sag, er jo overløb og indberetninger af det, altså det her urensede spildevand, som ender ude i åer og vandløb og alt muligt andet, og som kan være med til at forurene der. Der blev faktisk sat en undersøgelse i gang af Rigsrevisionen for at prøve at se på omfanget af det her problem, fordi det bl.a. blev afdækket af TV SYD, at det var ganske omfangsrigt. Så kunne Socialdemokratiet ikke være åben over for, at man skal se specifikt på det område, når nu Rigsrevisionen og Statsrevisorerne kommer med en beretning og bemærkningerne dertil? På den måde er der jo noget viden, vi ikke har endnu specifikt i forhold til det her med urenset spildevand, der bliver ledt ud, og kommunernes måske manglende indsats der.

Kl. 15:19

Første næstformand (Leif Lahn Jensen):

Ordføreren.

Kl. 15:19

Anne Paulin (S):

Jeg tror, at vi da altid er åbne over for at diskutere, om vi kan gøre nogle ting endnu bedre. Og som jeg var inde på, er det jo også godt, at der er taget nogle initiativer for at få mere data omkring det her. Jeg anerkender fuldstændig, at der har været nogle historier, hvor nogen har svigtet deres tilsynsopgave, og hvor nogle kommuner har haft forkert praksis. Jeg mener stadig væk ikke, at der er den her store platform for, at vi skal have lavet den her redegørelse og kaste sig ud i den her potentielle store omstrukturering. Jeg tror, at det så mere handler om at få taget hånd om de udfordringer, der kan være derude.

Kl. 15:19

Første næstformand (Leif Lahn Jensen):

Der er ikke flere korte bemærkninger. Tak til ordføreren. Den næste ordfører er hr. Erling Bonnesen fra Venstre.

Kl. 15:20

(Ordfører)

Erling Bonnesen (V):

Tak for det. Hvis man ser nogle af de her tilfælde, hvor der ligger noget i vandløbene, som ikke skal ligge der, eller der er manglende registrering af overløb eller noget i den stil, så skal man naturligvis reagere på det og få sat ind over for det. Det tror jeg ikke der er nogen der kan være uenige i. Det skal jo være i orden i henhold til den lovgivning og de regler, der er på området.

Spørgsmålet er også lige blevet rejst i den foregående debat, altså med hensynt til at når statsrevisorerne peger på, at der er noget der skal ses på, så skal der selvfølgelig ses på det. Det har man jo også alle muligheder for, og man kan også stille nogle spørgsmål til miljøministeren om det, og det har man også gjort før, og det har jeg også selv gjort. Det gør man netop for at finde ud af, hvad der er op og ned i en bestemt sag, sådan at man kan få igangsat de rigtige indsatser og få påpeget det over for dem, der har ansvaret for det – det er typisk mange gange lokalt – og så skal der sættes ind der, hvor det er galt.

Men hvis tanken er, at det på en eller anden måde skulle føre til en større omstrukturering, så er det noget, jeg vil afvise. Jeg ved ikke, om det er det, der ligger i SF's forslag, altså at man egentlig bare ønsker, at der skal lægges op til en ny struktur på kommuneområdet, men jeg kan bare sige, at det har vi ikke nogen interesse i.

Så lad os kigge på, om der skulle være nogle steder, hvor de ikke sørger for at have styr på deres vandløb, for så skal vi have styr på det, og længere er den sådan set ikke.

Kl. 15:21

Første næstformand (Leif Lahn Jensen):

Der kom en enkelt bemærkning til fru Marianne Bigum. Værsgo.

Kl. 15:21

Marianne Bigum (SF):

Jeg vil berolige ordføreren og bekræfte, at vi ikke lægger op til en større omstrukturering. Altså, igen vil jeg sige, at forslaget handler om, at der skal laves en redegørelse for, hvordan det står til, og så følger det helt naturligt heraf, at man selvfølgelig også følger op på det, når der så bliver lavet en rapport fra ministeriets egne gode folk, og når omverdenen, bl.a. kommunerne, siger: Vi har de og de her huller. Jeg er stadig overbevist om, at der kommer til at være nogle gode ting der, og så indarbejder man det i lovgivningen.

Jeg vil høre ordføreren, om ikke ordføreren ligesom jeg er glad for, at vi kigger på lovgivningen en gang imellem, når den er blevet for kompleks, og ser på, om vi kan gøre tingene smartere og mere effektivt for borgernes tid og penge.

Kl. 15:22

Første næstformand (Leif Lahn Jensen):

Ordføreren.

Kl. 15:22

Erling Bonnesen (V):

Jeg studsede bare over, at forslagsstillerne selv havde skrevet i deres eget beslutningsforslag, at vi skulle se på strukturen, og lagde op til det. Men det kan jeg så forstå er taget ud af beslutningsforslaget nu; det er så fjernet. Det er sådan set fint. Så skal vi ikke diskutere det yderligere. Selvfølgelig har vi da altid øjne og ører åbne over for, om der er noget, vi kan gøre endnu bedre, men jeg synes ikke, at der er nogen grund til at bruge ressourcerne forkert. Så jeg vil da foreslå, at SF starter med at stille endnu et spørgsmål til miljøministeren for at få besvaret de ting, som man i SF savner at få besvaret.

Kl. 15:22

Første næstformand (Leif Lahn Jensen):

Spørgeren.

Kl. 15:22

Marianne Bigum (SF):

Jeg vil sige, at det, der står, er, at på baggrund af den her redegørelse kan man kigge på de her ting, herunder behovet for en ny struktur – det er jo ikke os, der siger, at der er behov for en ny struktur på det her tidspunkt. Men lad os sige, der i redegørelsen står noget om det, og at det er på den baggrund, at ministeriets egne folk og omverdenen siger, at man kan kigge på det. Vi har ikke lagt os fast på, at der skal ske nogen som helst ændringer. Hvis vi får en redegørelse, der viser, at alt er fryd og gammen, så behøver vi sådan set ikke mere.

Kl. 15:23

Første næstformand (Leif Lahn Jensen):

Ordføreren.

Kl. 15:23

Erling Bonnesen (V):

Jeg kunne bare konstatere, at det var SF, der selv havde skrevet beslutningsforslaget, og at det var SF selv, der havde sendt det ind. Det står der jo altså til sidst. Og så er det bare, at jeg reagerer på det. Jeg kan forstå, at SF selv har pillet den del ud af sit eget beslutningsforslag. Det synes jeg er fint; så skal vi ikke spilde mere tid på det. Men jeg vil så endnu en gang foreslå, at SF selv stiller et spørgsmål til miljøministeren. Så får man forhåbentlig besvaret de spørgsmål, man måtte have. Jeg har jo også understreget i min ordførertale, at de konkrete udfordringer, der måtte være i forhold til overløb osv. osv., selvfølgelig skal løses.

Kl. 15:23

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Den næste ordfører er fru Charlotte Bagge Hansen fra Moderaterne. Velkommen.

Kl. 15:23

(Ordfører)

Charlotte Bagge Hansen (M):

Tak for det. I dag skal vi drøfte SF's beslutningsforslag om et skærpet tilsyn på natur- og miljøområdet. Vi er enige med SF i, at vi skal passe på miljøet og naturen. Vi er også enige i, at det er uhensigtsmæssigt, hvis landmænd eller virksomheder, der undlader at opfylde deres indberetningspligt, risikerer strenge sanktioner, mens det samme ikke gælder kommunerne. Men det er også Moderaternes holdning, at vi grundlæggende bør have tillid til, at Miljøstyrelsens tilsynsorganer og kommunerne løfter deres tilsynsopgaver på natur- og miljøområdet.

Vi anerkender, at der var nogle problemer med indkøringen, da kommunerne med kommunesammenlægningerne i 2007 skulle varetage miljøområdet, men i dag er der bedre samspil mellem Miljøstyrelsen og kommunerne, hvilket bliver styrket i de kommende år. Derudover er der også gennemført adskillige indsatser angående overløb af spildevand de sidste 4 år. Indsatserne har gjort data om overløb mere præcise, så vi bedre kan foregribe overløb af spildevand.

Som det fremgår af regeringsgrundlaget, skal der overvejes yderligere tiltag. Vi vil bl.a. se på, hvordan vi indretter spildevandssystemet, så der kommer færre overløb, og på, om vi skal ændre spildevandsafgiften, så der i forbindelse med næringsstoffer fra overløb bliver pålagt en afgift.

Det er vores holdning, at vi bør stole på vores tilsynsorganer og på, at de gør deres arbejde godt og grundigt. Frem for at omstrukturere hele tilsynet på natur- og miljøområdet er vi fortalere for at løse problemerne i den nuværende tilsynsstruktur. På den baggrund kan Moderaterne ikke støtte beslutningsforslaget.

Kl. 15:25

Første næstformand (Leif Lahn Jensen):

Der er en enkelt kort bemærkning til fru Marianne Bigum. Værsgo.

Kl. 15:25

Marianne Bigum (SF):

Mange tak for det. Jeg er sådan set enig i det, Moderaterne siger, også og særlig det omkring grundlæggende tillid til, at tilsynsforpligtelsen håndhæves. Det, jeg vil spørge til, er der, hvor jeg nogle gange oplever, at vi her fra Folketingets side laver kompleks lovgivning, som så gør det meget, meget vanskeligt for vores dygtige folk ude i kommunerne og i Miljøstyrelsen at håndhæve den.

Det er jo derfor, jeg tænker, at det er en god idé, at vi også nogle gange går tilbage og tænker: Gav det, vi lavede, så mening, eller kan vi gøre det mere effektivt? Så jeg ville spørge ordføreren, om ordføreren ligeledes har grundlæggende tillid til, at vi her i salen altid laver spitzenklasse, god lovgivning, som ikke giver problemer senere.

Kl. 15:26

Første næstformand (Leif Lahn Jensen):

Ordføreren.

Kl. 15:26

Charlotte Bagge Hansen (M):

Altså, det, jeg vil sige, er: Hvis der er nogen ude i det kommunale system, der har svært ved at gennemskue den lovgivning, der kommer herindefra på miljøområdet, så forventer jeg, at den enkelte kommune vender tilbage til Miljøministeriet og får hjælp og redegørelse herfor.

Jeg mener ikke, at vi uagtet de her ting skal gå ind at lovgive mere på det her område. Vi finder, at sådan som det fungerer på nuværende tidspunkt, er det tilfredsstillende. Vi har fuld tiltro til, at embedsværket udfører deres job bedst muligt, og i Moderaterne går vi ikke decideret ind for at lave mere lovgivning for at lave mere lovgivning.

Kl. 15:27

Første næstformand (Leif Lahn Jensen):

Spørgeren.

Kl. 15:27

Marianne Bigum (SF):

Jeg vil heller ikke bare lave lovgivning for at lave lovgivning. Men jeg vil lige spørge ordføreren: Når ordføreren siger, at ordføreren finder, at den måde, det foregår på i dag, er fuldt ud tilstrækkelig, hvad bygger ordføreren så det på?

Kl. 15:27

Første næstformand (Leif Lahn Jensen):

Ordføreren.

Kl. 15:27

Charlotte Bagge Hansen (M):

Jamen jeg tænker på, at hvis der er nogle udfordringer derude i kommunerne og der er problemer, bliver de løst og taget hånd om, og de redskaber har vi allerede. Derfor ser jeg det som unødigt at gå ind at ændre på en struktur, sådan som der er lagt op til i det her beslutningsforslag, altså at SF ønsker, at der skal laves en stor redegørelse, og så skal vi gå ind at ændre strukturen.

Jeg tror på, at det system, vi har i dag, fungerer godt, og at det bliver tilrettet og justeret ud fra de behov og fejl og mangler, der måtte være.

Kl. 15:27

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Og den næste ordfører er hr. Hans Kristian Skibby fra Danmarksdemokraterne. Velkommen.

Kl. 15:28

(Ordfører)

Hans Kristian Skibby (DD):

På vegne af Danmarksdemokraterne vil jeg gerne kvittere for det beslutningsforslag, som fru Marianne Bigum har fremsat på vegne af SF. SF's forslag går ud på, at regeringen skal udarbejde en redegørelse for det nuværende tilsyn på miljø- og naturområdet, og så skal redegørelsen indeholde en oversigt over de instanser, der har tilsynsforpligtelsen over for myndigheder, forsyningsselskaber og virksomheder, og en oversigt over de sanktionsmuligheder, som de forskellige tilsyn har på de enkelte områder.

Hvis man kigger på situationen, som den i hvert fald er uden for Christiansborg, mener vi i Danmarksdemokraterne, at det faktisk giver god mening at få udarbejdet sådan en redegørelse og få det lidt ind i en detektor, altså få set på, hvad det egentlig er, der foregår, og i hvilken rækkefølge. Netop fordi forslagsstillerne jo også tænker, at redegørelsen efterfølgende skal sendes i høring hos både kommuner og interesseorganisationer, hele vejen rundt, så giver det faktisk rigtig god mening, altså ud fra, at vi jo faktisk har set eksempler på, at det ikke altid er den rigtige embedsførelse, der er i forhold til eksempelvis miljøgodkendelser.

En af de nyeste sager, vi har haft, er jo sagen fra Slagelse om Agersø Sund, som jeg også ved at fru Marianne Bigum har været involveret i at få afklaret, og vi har haft samråd i udvalget osv. RGS Nordic har her en miljøgodkendelse, og spørgsmålet har så været: Giver det god mening med den proces, der er, i forhold til hvem der skal gennemføre screeninger, miljøgodkendelser osv.? Er det de rette kompetencer, der ligger hos de rette medarbejdere? Og det er jo det, der har været selve stridsspørgsmålet, i hvert fald i nogle af de her sager. I det her tilfælde har Slagelse Kommune sagt, at de faktisk ikke føler sig klædt ordentligt på til at lave de her specialiserede miljøvurderinger, som man med et bestemt årsinterval skal foretage i forhold til at give en produktionstilladelse til en virksomhed som den her.

Der mener vi i Danmarksdemokraterne, at det er bekymrende, at man ikke har lidt mere fokus på at italesætte og imødegå den problematik, som kommunerne kommer med. Det er jo en reel og faktuel bekymring, at man ikke mener, at man har de rette værktøjer og kompetencer til at give en eventuel miljøgodkendelse på et fuldt og holdbart grundlag, og det er jo også det, der faktisk har resulteret i, at vi også i sidste uge havde et samråd mere i udvalget – netop i forhold til at det jo faktisk viste sig, at der tilsyneladende var en vurdering andre steder, via den her whistleblower, som jo faktisk mener, at det ikke skulle være Slagelse Kommune, der gav de her specialiserede miljøgodkendelser, men faktisk skulle have været Miljøstyrelsen.

Det er der, hvor jeg egentlig gerne vil hen, for jeg synes, det er problematisk, at man oplever det sådan ude i nogle af de danske kommuner. Derfor giver det faktisk god mening at få en detektor på det. Det her er jo ikke noget, vi skal gøre hvert år. Jeg er helt med på, at det er en administrativ byrde og også er noget, der tager lidt tid, men omvendt synes jeg, at tiden taler til fordel for det.

I min egen hjemegn ved Horsens har der tidligere været en lignende sag. Det har så været i forhold til havbrug. Man har haft nogle forureningskilder ud til Horsens Fjord, og min egen hjemkommune, Hedensted Kommune, stod for at skulle give miljøgodkendelse til de her åbne havbrug, og vores borgmester, som i øvrigt var socialdemokrat, var dengang jo netop ude i pressen og sige: Vi vil egentlig gerne have den her opgave over i en myndighedsproces i stedet for, for det faglige personale, vi har ansat i en almindelig landkommune som vores, har ikke tilstrækkelige af de her meget specielle nichefaglige miljøforudsætninger for at kunne gennemgå det på et fuldt og holdbart grundlag.

Det var noget, der så blev afvist af den forrige regering, og det var selvfølgelig ærgerligt. Men jeg synes bare, at sådan nogle eksempler jo taler for, at det faktisk giver god mening, at vi får en detektor på i forhold til at få belyst det her. Så kommer der måske efterfølgende nogle anbefalinger, og dem tager vi så i den rækkefølge, som de måtte komme i.

Danmarksdemokraterne kan i hvert fald støtte det her beslutningsforslag. Vi mener faktisk, det er rettidig omhu. Og derfor siger vi held og lykke med beslutningsforslaget til SF.

Kl. 15:32

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Og den næste ordfører er hr. Ole Birk Olesen fra Liberal Alliance. Velkommen.

Kl. 15:32

(Ordfører)

Ole Birk Olesen (LA):

Tak for det. Vi stemmer ikke for beslutningsforslaget, og det skyldes, at fejl begås i alle systemer, og det, at der er begået fejl i et system, er ikke nødvendigvis et argument for, at der skal udarbejdes en redegørelse, eller at systemet skal foreslås ændret.

Så vi synes, at det her beslutningsforslag fra SF er lidt for letkøbt. Det ligner andre beslutningsforslag, som ofte kommer fra SF, og som handler om, at man egentlig bare gerne vil sige, at man har et hjerte, der banker for et eller andet godt formål, og derfor gerne vil pålægge regeringen nu at finde ud af, hvad der skal gøres på det område, og så vil man bagefter se på det.

Det synes vi er for nem en måde at være politiker på. Vi synes, at det påhviler politikere, også selv om man er i opposition, at tænke over, om man synes, der er noget galt i den måde, det foregår på i dag, og hvad man så, hvis man synes det, vil ændre – i stedet for det der med kun at signalere gode intentioner og så sige, at det er regeringen, der skal finde ud af, hvad der skal gøres.

Det er en principiel stillingtagen, vi har til den slags forslag, som har bragt os i uføre før, men jeg tror ikke, at det vil bringe os i uføre den her gang, og derfor fastholder vi, at vi stemmer mod beslutningsforslaget.

Kl. 15:34

Første næstformand (Leif Lahn Jensen):

Tak. Der er et par korte bemærkninger. Den første er til hr. Hans Kristian Skibby.

Kl. 15:34

Hans Kristian Skibby (DD):

Tak, hr. formand. Nu brugte ordføreren selv udtrykket at pålægge regeringen noget. Jeg vil bare gerne have ordføreren til at bekræfte, at der ikke står pålægger i forslaget, men at Folketinget opfordrer regeringen til det. Og i vores optik er der jo stor forskel på at pålægge regeringen noget og på at opfordre regeringen til at gennemføre noget.

Kl. 15:34

Første næstformand (Leif Lahn Jensen):

Ordføreren.

Kl. 15:34

Ole Birk Olesen (LA):

Jeg kan simpelt hen ikke huske det specifikke ord, som bliver brugt i beslutningsforslaget, men jeg gætter på, at man pålægger regeringen at lave en redegørelse. Der rystes nu på hovedet fra forslagsstillerens side. Men så synes jeg jo, at det her bliver endnu mere hult.

Altså, vi har et problem, synes man i SF. Det er det, som SF siger. Jeg citerer, hvad SF tænker. Altså, vi har et problem, synes man, og nogle må gøre noget ved det, og man opfordrer regeringen til at gøre noget, men hvis regeringen ikke rigtig har lyst til det alligevel, så kan den da lade være, for man har kun lavet en opfordring og ikke et pålæg. Nej, nu bliver det for mærkeligt.

Kl. 15:35

Første næstformand (Leif Lahn Jensen):

Spørgeren.

Kl. 15:35

Hans Kristian Skibby (DD):

Det kan så godt være, at ordføreren synes det, men han må måske også evaluere sin egen indsats i forhold til at have læst det her relativt ukomplicerede forslag. Der står aldrig nogen som helst steder ordet pålægger, og det er da lidt underligt, at jeg som danmarksdemokrat skal stå og belære om et SF-forslag. Nej, den må ordføreren længere ud på landet med, undskyld mig, lige her midt i København.

Kl. 15:35

Første næstformand (Leif Lahn Jensen):

Ordføreren.

Kl. 15:35

Ole Birk Olesen (LA):

Jamen jeg vil da glæde mig, hr. Hans Kristian Skibby, til næste gang, vi laver beslutningsforslag om, at topskatten skal afskaffes. Så vil vi skrive, at vi opfordrer regeringen til at afskaffe topskatten, og så vil vi glæde os over, at Danmarksdemokraterne stemmer for det, fordi det jo ikke er et pålæg, men kun en opfordring til regeringen, og regeringen må jo selv om, om den vil gøre det osv. Så det er en rigtig fin, fin sproglig øvelse, vi er ude i her.

Kl. 15:36

Første næstformand (Leif Lahn Jensen):

Så er det fru Marianne Bigum.

Kl. 15:36

Marianne Bigum (SF):

Mange tak. Jeg kan godt lide at arbejde grundigt og godt med tingene, så jeg vil sige, at på nuværende tidspunkt, på trods af at det her er mit første beslutningsforslag, har jeg ikke lavet et eneste social media-opslag, debatindlæg eller noget som helst. Jeg har taget det op i vores Miljø- og Fødevareudvalg, hvor det var på dagsordenen i sidste uge. Der kunne godt have været større deltagelse, for så kunne vi have snakket endnu grundigere om, hvad det går ud på.

Så vil jeg bare sige, at når det bliver sådan her, er det, fordi jeg godt kan lide at lave ting på et fagligt, fornuftigt grundlag. Altså, jeg vil ikke sidde her og prøve at skitsere, hvordan et problem, som jeg ikke har nogen anelse om, skulle se ud. Jeg kan læse en masse historier, der viser, at vi har et problem, men jeg kan selvfølgelig ikke lave den redegørelse, som et helt ministerium kan. Ligeledes kan jeg heller ikke skitsere, hvad der skal komme ud på baggrund af her redegørelse. Så den tilgang, jeg egentlig har til tingene, er at arbejde grundigt med tingene på et fornuftigt, fagligt grundlag. Det synes jeg er det bedste.

Jeg vil høre, om ordføreren vil deltage i det næste møde, hvor vi skal snakke det her oplæg ordentligt igennem og finde frem til nogle aftaler.

Kl. 15:37

Første næstformand (Leif Lahn Jensen):

Ordføreren.

Kl. 15:37

Ole Birk Olesen (LA):

Jeg læser beslutningsforslaget sådan, at SF ønsker en redegørelse, der skal redegøre for en masse ting: Hvor ligger ansvaret? Hvem træffer beslutninger? Osv. Det kunne man lige så godt få svar på ved at stille et ganske almindeligt udvalgsspørgsmål, og så synes jeg måske, det er lidt at skyde gråspurve med kanoner at involvere Folketinget i det, altså når man bare kunne stille spørgsmålene til regeringen, som så har pligt til at svare vedrørende de ting, som SF nu ønsker at regeringen skal redegøre for gennem et beslutningsforslag, eller som SF opfordrer regeringen til at redegøre for, for regeringen kan jo bare lade være, forstår man på det hele. Det her er for løst, synes jeg.

Kl. 15:38

Første næstformand (Leif Lahn Jensen):

Spørgeren.

Kl. 15:38

Marianne Bigum (SF):

Det kan da godt være. Altså, jeg tænker egentlig, at den her oversigt, som vi beder om, er ret omfattende, mere end til at få besvaret og sætte nogle i gang ved at stille et spørgsmål. Altså, vi vil godt have noget kvalitet i det, og det er derfor, at vi har fremsat beslutningsforslaget på den her måde.

Men jeg blev da betrygget i, at ministeren sagde, at det var viden, man havde. Så det kan godt være, at vi skal prøve med et spørgsmål og se, om det kan løses derfra. Jeg tvivler dog på det, for det er en ret stor opgave, mere end hvad jeg ville forvente at man kunne besvare et skriftligt spørgsmål med. Og det er derfor, at vi har gjort det, som vi har gjort det.

Kunne ordføreren tænke sig at være medstiller af et spørgsmål?

Kl. 15:38

Første næstformand (Leif Lahn Jensen):

Ordføreren.

Kl. 15:38

Ole Birk Olesen (LA):

Det er jo sådan, at hvis man ikke beder om at få sit navn på et udvalgsspørgsmål, så står der, at spørgsmålet kommer fra hele udvalget. Så sådan vil jeg opfordre fru Marianne Bigum til at gøre det.

Kl. 15:38

Første næstformand (Leif Lahn Jensen):

Så siger vi tak til ordføreren. Der er ikke yderligere korte bemærkninger. Den næste er fru Mette Abildgaard fra Det Konservative Folkeparti. Velkommen.

Kl. 15:38

(Ordfører)

Mette Abildgaard (KF):

Tak, formand. Jeg vil gerne starte med at takke forslagsstilleren, fru Marianne Bigum, og gratulere med det første beslutningsforslag – det er altid noget særligt at få det behandlet i salen. Og jeg har egentlig stor respekt for, at ordføreren har identificeret, hvad der opleves som et problem, og også – det kommer jeg ind på senere – kan konstateres som værende et problem, men også samtidig anerkender, at man ikke nødvendigvis har alle svarene med det samme. Hvem er det? Hvordan skruer vi det her rigtig sammen? Hvordan skal ansvarsfordelingen være? Vi kan bare konstatere, at den måde, vi gør det på i dag, ikke er hensigtsmæssig.

Derfor har jeg egentlig stor respekt for, at man laver sådan et beslutningsforslag her kontra det at komme med en løsning, som ikke er gennemarbejdet, for det er fuldstændig rigtigt, at vi ikke som folketingsmedlemmer og som enkeltindivider altid kan forventes at levere den samlede pakke, det samlede svar. Der er en grund til, at der sidder massevis af dygtige medarbejdere i ministeriet, som har adgang til alle de tal og data, der skal til for at udarbejde den slags.

Når jeg læser beslutningsforslaget, bliver der især peget på ét område, hvor der er det her store problem i forhold til tilsynet, og det er i forhold til overløb. Den problematik er massiv. Det arbejde, TV Syd har lavet i forhold til at afdække det her, viser jo med al tydelighed, at kommunerne ikke i dag i tilstrækkelig grad får indberettet de overløb, der er, og at der ved en tredjedel af de kommunale spildevandsoverløb ikke er en gældende udledningstilladelse. Det er altså tankevækkende. Det har betydning, hvad der er af overløb; det er mængder af fosfor og kvælstof, organisk stof, som bliver ledt ud i vores åløb og vores havarealer og alt mulig andet, hvor det gør skade. Når vi på en vidunderlig sommerdag ikke kan bade ved kysten – vi har 7.500 km kystlinje i det her land, og der er masser af steder, hvor vi kan bade – og der ofte sommer efter sommer er massevis af strande, der har det røde flag oppe, fordi vi ikke kan bade, da der er for mange colibakterier i vandet, så er det jo bl.a. på grund af de her overløb. Når vi ser iltsvind og fiskedød er det jo bl.a. på grund af de her overløb.

Så selvfølgelig er det noget, man skal reagere på, når kommunerne ikke tager deres opgave alvorligt i forhold til at få indberettet det. For det er jo fuldstændig rigtigt, at man så ikke, når man skal lave vandområdeplaner, kan sikre, at man laver den rigtige indsats, fordi man ikke ved, hvor forureningen kommer fra. Så den analyse i beslutningsforslaget her synes jeg er fuldstændig rigtig.

Den her problematik er også en problematik, der har optaget Statsrevisorerne, og derfor tillader jeg mig kortvarigt at tale med lidt erfaring fra det arbejde. Der er af Rigsrevisionen blevet bedt om en undersøgelse af lige præcis det her urensede spildevand, som bliver ledt ud, den manglende kommunale indsats i forhold til det, bl.a. på grund af den afdækning, TV Syd helt specifikt lavede. Der er sat en undersøgelse i gang. Rigsrevisionen har dygtige medarbejdere, der undersøger det specifikt lige nu, og der vil så komme en rapport fra Rigsrevisionen i løbet af i år, og når vi har den, kan vi meget bedre ud fra det vurdere, hvad der er op og ned i den her sag. Hvad er omfanget, hvor udbredt er det her?

Jeg har ikke set den undersøgelse, og det er der heller ikke andre statsrevisorer, der har, så jeg kender ikke indholdet i den; men jeg ved, at det bliver undersøgt, og det synes jeg er værdifuldt og også værd at vente på.

Derfor kommer vi Konservative ikke til at stemme for det her beslutningsforslag. Det gør vi ikke, fordi der primært peges på den her ene årsag til den undersøgelse, man ønsker lavet, og der er et arbejde i gang, som kommer senere på året, som vi egentlig gerne vil have med. Derfor kommer vi til at stemme gult til beslutningsforslaget, i erkendelse af at der er noget viden, vi synes vi mangler endnu. Men jeg vil gerne takke forslagsstilleren for at have givet anledning til den her debat i dag. Og jeg må indrømme, at jeg også er blevet klogere under forberedelsen til den her sag, så jeg synes bestemt ikke, at det har været uden nytte. Tak.

Kl. 15:42

Første næstformand (Leif Lahn Jensen):

Der er ingen korte bemærkninger. Jeg siger tak til ordføreren. Næste ordfører er fru Zenia Stampe fra Radikale Venstre. Velkommen.

Kl. 15:43

(Ordfører)

Zenia Stampe (RV):

Tak for det. Jeg må indrømme, at jeg var først var en smule forvirret, da jeg læste beslutningsforslaget. Ja, helt ærlig, jeg rodede lidt rundt i, hvad er et tilsyn, hvad er afgørelser, og hvad er det ene og det andet og det tredje? Men det er egentlig ikke en kritik af forslaget, men jo i virkeligheden bare en understregning af pointen om, at det er et rigtig svært overskueligt område. Og ordføreren fra SF, fru Marianne Bigum, var så venlig at sende en mail, hvor ordføreren forklarede beslutningsforslaget, og det gjorde faktisk, at jeg i folketingsgruppen ændrede min indstilling fra at være imod til at være for, for jeg mener egentlig også, at der sådan set – bare for vores egen skyld – er behov for en gennemgang af området, så vi kan gennemskue, hvad der egentlig er op og ned her.

Egentlig kunne man jo godt ønske en endnu bredere afgrænsning, så det ikke kun er tilsyn, men jo også beslutningskompetencen – effektiviteten kommer ordføreren jo selv ind på i begrundelsen – og jo også faglige kompetencer. Det er jo ikke nogen kritik af konkrete embedsmænd, men vi hører jo ofte, at man sidder ude i kommunerne med en opgave, som man ikke er klædt på til at løse.

Man kan jo sige, at vi har Miljø- og Fødevareklagenævnet til at træffe afgørelser. Hvis man er landmand og synes, der er blevet truffet en forkert afgørelse, kan man jo gå til nævnet, men hvor kan man egentlig gå hen, hvis man er borger og mener, at kommunen ikke har levet op til sit ansvar om også at være tilsynsmyndighed, for kommunerne er jo tilsynsmyndighed i forhold til bl.a. husdyrloven?

Så ja, det er et vanvittigt indviklet område. På den ene side kan jeg godt forstå de indvendinger, som Liberal Alliance kom med; nogle gange kan det være letkøbt. På den anden side må jeg omvendt bare sige, at jeg vil utrolig gerne have den her redegørelse. Den tror jeg også ville være oplysende for mange af os, der arbejder herinde, og måske kunne den give anledning til en god kvalificeret samtale ikke bare om tilsynet, men i det hele taget om beslutningskompetencer og rollefordeling på hele miljø- og naturområdet, som jo bare bliver større og større og mere og mere kompliceret. Så vi bakker op om forslaget.

Kl. 15:45

Første næstformand (Leif Lahn Jensen):

Vi siger tak til ordføreren. Der er ingen korte bemærkninger, og så er det hr. Morten Messerschmidt fra Dansk Folkeparti.

Kl. 15:45

(Ordfører)

Morten Messerschmidt (DF):

Tak, formand. Det er et på mange måder sympatisk forslag. Jeg har svært ved at finde på argumenter, hvorfor man ikke skal opfordre til at få en redegørelse, der beskriver, hvordan vores dokumentation af miljø og natur er i det danske samfund. Vi ønsker alle sammen at have en så ren og fin natur, tilgængelig natur som muligt, så det har vi ikke nogen problemer med at bakke op om.

Men man kan sige, at der jo er den situation i Folketinget for tiden, at vi har en flertalsregering, som jo i sagens natur har flertal, og at selv om alle andre så går sammen, er der jo ikke flertal. Derfor tænker jeg, at hvis jeg var forslagsstiller her, ville jeg måske prøve at tage det op mellem første- og andenbehandlingen i udvalget og se, om man kan lave en beretning, som måske også regeringspartierne kan være med på der. Det er i hvert fald ikke nogen hemmelighed, at regeringen jo stemmer nej til alt, der ikke kommer fra dem selv, endog i dag så vi forslag, som man egentlig havde fået tilsagn om at man ville stemme for – men det tager jeg med en anden minister – og derfor tror jeg, at en god måde at fremme den her sag på vil være at tage den som en beretning.

Men vi i Dansk Folkeparti synes, det giver god mening og arbejder derfor også gerne positivt videre.

Kl. 15:47

Første næstformand (Leif Lahn Jensen):

Tak til ordføreren. Der er ingen korte bemærkninger, og næste ordfører er hr. Kim Edberg Andersen fra Nye Borgerlige. Velkommen.

Kl. 15:47

(Ordfører)

Kim Edberg Andersen (NB):

Tak for det. Jeg lægger mig fuldstændig lige i slipstrømmen af hr. Morten Messerschmidt, for jeg synes faktisk, at vores miljø er vigtigt. Jeg har siddet som teknik- og miljøformand i en kommune – så ja, der bliver lavet en masse fejl. Mange af dem starter herindefra, fordi det, vi laver herinde, måske ikke er så praktisk muligt. Så jeg synes da, at der skal en redegørelse til, men jeg tror faktisk også, at løsningen på det bliver en beretning.

Og så bliver fagmanden i mig som anlægsstruktør, og som har været ved en kloakmester i 15 år, bare nødt til lige at korrigere, når vi står og kloger os på, hvad et overløb er: Der er ikke overløb på spildevand. Den eneste grund til, at spildevand skulle kunne løbe over, er, hvis der er en fejlkobling. Der er overløb på fælles kloakker, som så løber i regnvand og kommer ud. Så hvis alle kommuner separerede deres hovedkloakker og vi holdt op med at fejlkoble, ville der slet ikke være et problem. Så kunne vi strege det, og så havde vi ikke behøvet at have Rigsrevisionen indover, og så havde det slet ikke været nødvendigt at lave overløb.

En anden diskussion i forhold til det, som vi måske skulle have med i en beretning og måske skulle tage en snak om, er den her udsivning, vi har; nu vi er ved at snakke spildevand. Hvad med udsivning, der er fra hovedkloakkerne, hvor kommunerne ikke har råd? For det er dyrt; det er rigtig dyrt at lave kloakker. Der skal komme nogle penge herindefra, når vi begynder at tage den snak.

Men i Nye Borgerlige kan vi ikke støtte forslaget, som det er her, men vi ser frem til, at der forhåbentlig kommer en god beretning, der kan komme hen til, at vi måske i fællesskab som Folketing kan tage en beslutning om, at miljø er vigtigt, og vi måske så også binder hinanden lidt på at finde de finansieringer, der skal til, når vi så kommer hen og skal finde ud af, hvor vigtigt det skal være, når vi så skal til at betale regningerne for det.

Men redegørelsen er en tiltalende idé på et problem, som er fuldstændig aktuelt, så vi ser frem til at gå med i en god beretning fra SF.

Kl. 15:49

Første næstformand (Leif Lahn Jensen):

Der er ingen korte bemærkninger. Vi siger tak til ordføreren, og så er det ordføreren for forslagsstillerne, fru Marianne Bigum fra SF. Velkommen.

Kl. 15:49

(Ordfører for forslagsstillerne)

Marianne Bigum (SF):

Tak for det, og tak for alle jeres gode bemærkninger. Jeg kan tydeligt huske, at vi, da jeg var barn, med skolen tog ud til Rolighedsmoserne i Espergærde. Det var en dag, hvor vi skulle fange små insekter og ting i vandet og i det hele taget undersøge det. Jeg husker det særlig, fordi der var en af mine klassekammerater, som det med det her meget lille net lykkedes at fange en fisk. Jeg ville også rigtig gerne fange en fisk. Det er altså ret svært at fange en fisk med sådan et lille net. Så jeg begyndte at tage ud til Rolighedsmoserne alene den efterfølgende sommer. Jeg var vel 10-11 år og cyklede derud, og jeg fiskede stort set hver dag i den her sommer. Jeg lykkedes også med at fange en fisk. Det var en skalle, den kunne ikke spises, og den var ikke særlig stor, men det var min første fisk, og jeg husker den. Min far, som er slagter, fileterede den pænt og sagde: Nej, hvor den flot. Således kom der en fisk ud af mit fiskeri.

Senere har jeg haft mere travlt med andre ting – børn og liv og alt muligt – og nu er mine børn ved at være i en alder, hvor jeg kan tage dem med ud i naturen og vise dem den natur, som jeg selv blev så bidt af som lille pige. Problemet er bare, at den natur, jeg vil vise frem i dag, ikke er den samme natur som dengang, for det er gået voldsomt tilbage for vores natur og vores vandmiljø.

Vandrammedirektivet i EU trådte i kraft i december 2000, og her blev der på EU-niveau fastlagt bindende rammer for vandplanlægningen i EU's medlemslande med det overordnede mål, at alle overfladevandsområder og grundvandsforekomster skulle have opnået mindst god tilstand inden udgangen af 2015. Siden har vi rykket den her dato, fordi vi ikke var i mål. Nu er vi så på sidste deadline, som er 2027, og det ser ud til, at vi får rigtig, rigtig travlt.

Det her beslutningsforslag om et aktivt tilsyn på det her område er ikke, som en god partikollega sagde, da jeg fremlagde det på gruppemødet, en kioskbasker. Det er ikke egnet til store overskrifter i medierne. Til gengæld er det enormt vigtigt for, at vi kan komme videre med et kvalificeret og grundigt arbejde. Jeg er ikke i tvivl om, at der er huller i den måde, tilsynet fungerer på i dag, som rækker ud over fejl, der kan ske, og som simpelt hen peger på noget grundlæggende, som vi kan gøre bedre. Jeg mener, at vi her i Folketinget har ansvar for, at når vi laver lovgivning, der siger, at der er en tilsynsforpligtelse, så går vi også ind og kigger på, om den lever op til det, som den skal, og hvis ikke den gør det, gør vi det bedre. Jeg er ikke den type politiker, der har lyst til at stå at skulle lave det samme og kigge på de samme ting om 10 år. Jeg vil gerne videre.

Vi lægger op til her, at vi fra regeringens side får en redegørelse om tilsynet, og at den sendes i høring hos interessenter, virksomheder, forsyningsselskaber og andre myndigheder, der skal give input til, hvordan det kan blive bedre, og så skal vi kigge på, om det giver anledning til, at vi skal gøre noget yderligere. Et bedre tilsyn giver mening, fordi vi ikke vil udlede urenset spildevand i vores vandløb. Som jeg sagde i min begrundelse, handler det jo både om muligheden for at fiske og dyrke naturen og muligheden for at bade uden at blive syg, og uden at vores hunde bliver syge, når de bader. Det handler om, at vi skal have rene vandløb med god plads til naturen og rent badevand. Et bedre tilsyn vil også etablere det nødvendige datagrundlag for, at vi laver de rigtige indsatser. Igen vil jeg sige, at vi har en deadline i 2027, og vi er bagud. Vi er nødt til at have nogle data på bordet, så vi er sikre på, at vi ikke overser noget.

Jeg vil være ked af, at vi sætter alt muligt i gang fra ministeriets side i forhold til vandområdeplanerne, og at vi tror, vi når i mål, og at det så viser sig, at der er en tredjedel af vores udledninger, vi har overset, fordi vi glemte at føre tilsyn med, om der kom mere forurening ud i miljøet eller ej. Det giver rigtig god mening, at vi sikrer, at vi har det gode datagrundlag, inden vi går i gang, sådan at de indsatser, vi sætter i gang og bruger borgernes penge på og bruger vores administrationstid på, så også bringer os i mål.

Kl. 15:54

Der er en anden god grund til, at vi skal have et bedre tilsyn. Det er sådan set sådan i dag, at industrien har tilslutningstilladelser. Det vil sige, at de kan få en tilslutningstilladelse til at udlede industrielt spildevand. Mange af de her tilslutningstilladelser er rigtig, rigtig gamle, og rigtig mange af dem er faktisk også mangelfulde. Det opdager vi ikke, fordi vi ikke fører tilsyn med dem. Det er vigtigt at vide, præcis hvad det er, vi har af de her udledninger, både i forhold til vandmiljøet, men sådan set også i forhold til de milliarder af milliarder, vi er i gang med at poste i nye renseanlæg. For det er spild af penge at bruge milliarder på et nyt renseanlæg, og så finder vi ud af, at det er underdimensioneret, og så er vi nødt til at hive håndværkerne tilbage igen og købe en tillægsydelse. Det bliver det dyrt af. Det er derfor, det er vigtigt, at vi har et godt vidensgrundlag, og det haster med det.

Jeg noteret mig rigtig stor opbakning i debatten – det er jeg rigtig glad for – også fra Alternativet og Enhedslisten, som ikke kunne være her her i eftermiddag. Jeg har også noteret mig – og det lytter jeg faktisk til – de kritikpunkter, der har været. Jeg hørte fra Socialdemokraternes ordfører, at hun ikke følte sig overbevist om, at der var behov for det. Det vil jeg rigtig gerne prøve at overbevise yderligere om i udvalgsarbejdet. Jeg var meget, meget glad for ordføreren fra Konservative, som også bragte Rigsrevisionens vurdering ind her. Jeg tænker også, at den spiller ind i det. Men lad os endelig tage det op og så se, om ikke jeg kan overbevise jer alligevel i udvalgsarbejdet, og om ikke vi kan lave en beretning.

Så hørte jeg fra Venstres ordfører, Erling Bonnesen, at det, Venstre særlig havde studset over, var det her med forslaget til ny struktur. Jeg synes egentlig, jeg har redegjort for, at idéen er en anden, altså at vi starter med at kigge på, hvad den her redegørelse skal indeholde, og få på bordet, hvad der er af huller, og så også få nogle løsninger på bordet. Og så tager vi stilling til det. Jeg synes egentlig, at der stod det her med forslaget til en ny struktur i sætningen før den nævnte, men hvis det er de sidste to linjer i forslaget, som Venstre særlig har problemer med, så præciserer vi bare dem.

Så vil jeg også sige noget i forhold til det her med, at man har en tiltro til, at systemet fungerer godt. Jeg har den allerstørste tiltro til vores fagpersoner derude. Det her er et komplekst område, vi får lavet kompleks lovgivning, og selvfølgelig skal vi ind at kigge på – hvad der også var gode kommentarer om – om der er behov for at sørge for f.eks. yderligere kompetencer, eller hvad man ellers kan gøre. Så det her er ikke et forslag, der handler om mistillid eller andet i den dur. Men når vi laver noget lovgivning herinde, specielt noget, der er så vigtigt som det her, og som vi skal bruge direkte til at redde vores vandmiljøer, så kan jeg rigtig godt lide, at der er en fornuftig analyse og et godt datagrundlag, så vi kan arbejde aktivt med det. Jeg ser supermeget frem til at tage den her debat videre i Miljø- og Fødevareudvalget, hvor vi skal diskutere det næste gang. Det var det, tak for ordet.

Kl. 15:58

Tredje næstformand (Karsten Hønge):

Der er ingen korte bemærkninger. Tak til fru Marianne Bigum, SF.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Miljø- og Fødevareudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

24) 1. behandling af beslutningsforslag nr. B 59:

Forslag til folketingsbeslutning om stop for optagelse af muslimske lande i EU.

Af Morten Messerschmidt (DF) m.fl.

(Fremsættelse 17.03.2023).

Kl. 15:58

Tredje næstformand (Karsten Hønge):

Den første, der får ordet, er ordføreren for forslagsstillerne, hr. Morten Messerschmidt.

Kl. 15:58

Begrundelse

(Ordfører for forslagsstillerne)

Morten Messerschmidt (DF):

Tak, formand. Vi noterer os jo i Dansk Folkeparti, at regeringen i dag har fremlagt en ny udenrigspolitisk strategi med nye og revitaliserede prioriteter. Man vil på nogle områder i EU fjerne vetoretten, og så vil man også udvide EU. Og især det sidste er vi i Dansk Folkeparti bekymret for, i hvert fald i relation til de lande, som tydeligvis ikke passer ind i klubben. Det er klart, at skulle Island eller Norge få lyst til at søge om optagelse i EU, er det ikke nær det samme problem, den samme udfordring, som hvis nogle af de i dag godkendte kandidatlande såsom Tyrkiet eller Albanien søgte om optagelse. Og egentlig kunne vi ikke, da vi sagde ja til tidspunktet for den her debat, vide, at det så også var i dag, udenrigsministeren havde valgt at åbenbare sine tanker for offentligheden. Men tingene hænger jo meget godt sammen, og derfor stiller vi det her forslag om, at den danske regering i hvert fald skal modsætte sig, at EU udvides med muslimske lande i Europa. Tak, formand.

Kl. 15:59

Tredje næstformand (Karsten Hønge):

Forhandlingen er åbnet. Den første, der får ordet, er udenrigsministeren.

Kl. 15:59

Forhandling

Udenrigsministeren (Lars Løkke Rasmussen):

Tak for det. Jamen jeg er da glad for, hvis jeg kan bidrage til at aktualisere Dansk Folkepartis politiske program, så længe det ikke betyder, at jeg nødvendigvis også skal være enig i det. Men en god debat er jo altid god.

EU er jo et politisk og et økonomisk samarbejde. Det er ikke en religiøs forening. Allerede af den grund er det heller ikke en kristen klub. I traktaten står der, at ethvert europæisk land kan ansøge om medlemskab, hvis det respekterer EU's demokratiske værdier og forpligter sig til at fremme dem. Københavnskriterierne opstillede for 30 år siden en række politiske og økonomiske kriterier, som ansøgerlande skal leve op til for at kunne blive medlemmer. Det er kriterier vedrørende bl.a. demokrati, retsstatsforhold, menneskerettigheder og markedsøkonomi. Der er også krav om, at landene skal være rede til at påtage sig de forpligtigelser, der følger med et medlemskab. Det vil ikke mindst sige, at de skal overholde EU's samlede regelsæt. Samtidig skal der tages hensyn til EU's egen evne til at optage nye medlemmer – den såkaldte absorptionskapacitet. Det risikerer at underminere EU's sammenhængskraft, hvis kandidatlande ikke er klar til eventuelle udvidelser, og det skal EU på sin side selvsagt også være.

En vurdering af, om et land er klar til optagelse i EU er altså baseret på politiske og institutionelle kriterier og vurderinger. Det er ikke baseret på religion. Regeringen støtter en åben og meritbaseret udvidelsesproces i håndteringen af nye ansøgere og kandidatlande, hvor ansøgerlandene bedømmes ud fra deres reformbestræbelser og deres efterlevelse af EU's grundlæggende værdier. Det var et princip, en tilgang, der blev knæsat under dansk formandskab for 30 år siden, og som vi i øvrigt markerer ved en konference, når vi rammer 30-året. Det er et smukt og et rigtigt princip, og det er et princip, som jeg vil bidrage til at hylde. Forslagsstillerne skal i øvrigt også være meget velkomne til at deltage i den her konference i anledning af 30-året for Københavnskriterierne.

De lande på det vestlige Balkan, der nævnes i beslutningsforslaget, er alle europæiske og ligger rent geografisk omgivet af EU-lande. Hvis de opfylder de stillede kriterier, kan de blive optaget i EU. Det er sådan, det er. Det er i øvrigt også et løfte, der er givet, og det er et løfte, vi ikke løber fra. I den nuværende geopolitiske situation er der mere end nogen sinde behov for, at vi gør, hvad vi kan, for at fremme fred og stabilitet på vores kontinent, og det bidrager EU's udvidelsesproces med lande på Vestbalkan til.

Hvad angår Tyrkiet, har udviklingen jo længe gået i den forkerte retning. Jeg kan slet ikke se det Tyrkiet, vi kender i dag, blive medlem af EU. Det er en sag for sig, og det har ikke noget med religion at gøre. Det handler om, at landet er langt fra at leve op til de kriterier, som et EU-medlemskab forudsætter.

EU baserer sig på værdier som frihed, demokrati, ligestilling, retsstatsprincipper og respekt for menneskerettigheder, herunder for mindretal, og det gælder selvfølgelig også religiøse mindretal. Så man kan vel sige sådan sammenfattende, at ånden i beslutningsforslaget går imod disse grundlæggende værdier, og derfor kan regeringen ikke tilslutte sig det.

Kl. 16:03

Tredje næstformand (Karsten Hønge):

Der en kort bemærkning til hr. Morten Messerschmidt, Dansk Folkeparti.

Kl. 16:03

Morten Messerschmidt (DF):

Nu er det jo heldigvis ikke kun Dansk Folkeparti, der har den opfattelse, at vi har et snævert forbund med kristendommen og hele den livsform, som vi i hvert fald i vores del af verden kender. Jeg husker da tilbage for 20 år siden, at der, da man skrev det, der så blev Lissabontraktaten, var en helt stribe lande, der gjorde synspunktet gældende, også på regeringsniveau. Og især i forhold til Tyrkiet undrer jeg mig over, at udenrigsministeren ikke har en lidt mere skeptisk tilgang. Hvad er det for et Tyrkiet, han forestiller sig en dag skal optages i EU? Vi har jo sådan set været igennem hele udviklingen. Fra Atatürk forsøgte at sekularisere landet og til det, vi har i dag med Erdoğan, der drømmer om en eller anden form for kalifatstat. Så hvad er det, udenrigsministeren mener Tyrkiet skal bevæge sig i retning af, og kan han overhovedet ikke se, at islam spiller en rolle?

Kl. 16:04

Tredje næstformand (Karsten Hønge):

Ministeren.

Kl. 16:04

Udenrigsministeren (Lars Løkke Rasmussen):

Altså, de facto er processen med Tyrkiet jo sat på stilstand, og rigtig meget er gået den forkerte vej. Jeg ved ikke, om man kan udtrykke sig mere skeptisk om det end det, jeg faktisk gør, nemlig at jeg slet ikke kan se Tyrkiet, som vi kender det i dag, komme længere i den proces. Kan man så forestille sig et andet Tyrkiet? Det kommer an på, hvor fantasifuld man er. Men det er jo ligesom ude af mine hænder, for det er jo op til Tyrkiet at finde deres egen vej. Det er jo det Tyrkiet, der i givet fald skulle være, før man kan tale optagelse.

Spiller islam nogen rolle? Jeg tror da, at religion spiller en rolle, og det kommer nok i særlig grad an på, hvilket gennemslag religion har i politik, og det kan have et forskelligt gennemslag i forskellige lande, men vi kan bare ikke vride de principper så langt, at man siger, at fordi der er et land, hvor den overvejende del af befolkningen har en bestemt religiøs tro, kan det land ikke blive medlem af EU. Det afhænger af landets evne til at levere på reformerne.

Kl. 16:05

Tredje næstformand (Karsten Hønge):

Hr. Morten Messerschmidt.

Kl. 16:05

Morten Messerschmidt (DF):

Ikke desto mindre var det jo tilbage for 20 år siden faktisk positionen for en række lande, Italien, Litauen, Malta, Portugal, Tyrkiet, at kristendommen skulle skrives ind som fundamentet – jeg tror, det var den jødisk-kristne kultur, man talte om dengang. Og det vil jo de facto være det samme, som vi lægger op til her, nemlig at sige, at de muslimske lande både af historiske, kulturelle, men sådan set også religiøse årsager ikke hører til i den her klub. Argumentet er jo ofte, for at de her lande skal være kandidatlande, f.eks. Tyrkiet, at man så ligesom prøver at trække dem i en vestlig retning. Synes udenrigsministeren, det er lykkedes med de mange, mange år, hvor Tyrkiet nu har været kandidatland?

Kl. 16:06

Tredje næstformand (Karsten Hønge):

Ministeren.

Kl. 16:06

Udenrigsministeren (Lars Løkke Rasmussen):

Jeg synes, at spørgeren springer rundt i det ved at henvise til nogle positioner, nogen havde for år tilbage, som øjensynlig så ikke er sat igennem, og bruger det til at løfte et eller andet i nutiden. Vi har den traktat, vi har, vi har de kriterier, vi har, og de er formuleret her i byen for 30 år siden, og det er dem, vi værner om. Så har vi i øvrigt en geopolitisk situation, hvor man skal passe på med ikke at efterlade lande i en magtens tomrum. Det gælder bl.a. Vestbalkan, og det er jo der, der i virkeligheden er en aktuel relevans qua det her beslutningsforslag, og ikke Tyrkiet, som slet ikke på nogen måder er på bordet i forhold til en eller anden aktuel udvidelsesproces. Og der gør jeg rede for regeringens position, og den ligger i øvrigt på linje med det almindelige bredt konsoliderede synspunkt udeomkring i Europa.

Kl. 16:06

Tredje næstformand (Karsten Hønge):

Næste korte bemærkning er fra hr. Christian Friis Bach, Radikale Venstre.

Kl. 16:06

Christian Friis Bach (RV):

Tak for det, og lad mig starte med at sige tillykke til udenrigsministeren med en, synes jeg, stærk, men også pragmatisk udenrigspolitisk strategi. Det står måske knap så tydeligt i strategien, som jeg har hørt udenrigsministeren sige det, men jeg har noteret mig, at udenrigsministeren vil kæmpe for en stærkere udvidelsesdagsorden i EU og ser det som et nødvendigt bidrag til, at vi skaber bånd, skaber stabilitet i Europa. Det kunne jeg godt tænke mig at høre udenrigsministeren lige uddybe lidt, altså det med et stærkere fokus på en udvidelse af EU. Det er en udvidelsesdagsorden, som har stået i stampe de sidste år, og det skal selvfølgelig, som udenrigsministeren allerede har understreget, ske uden hensyntagen til religion.

Kl. 16:07

Tredje næstformand (Karsten Hønge):

Ministeren.

Kl. 16:07

Udenrigsministeren (Lars Løkke Rasmussen):

Det kan jeg bekræfte, og det er jo ikke en stærkere udvidelsesdagsorden uden konditionaliteter, og i virkeligheden handler det derfor om to ting: Det handler om, at de lande, som i forskellig grad har et europæisk perspektiv og står lidt forskellige steder i køen, selv sætter fuld fokus på de nødvendige reformer og omstillinger, men også at vi skruer op for støtten og engagementet og opbakningen til, de leverer, og det handler om, at vi helt nødvendigt starter en diskussion om, hvordan vi så vil håndtere det forhold, at de forhåbentlig rykker sig frem i køen til det punkt, hvor man skal åbne døren for dem hurtigere, end det måske lå i kortene før Ukrainekrigen. Det er jo det samlede arbejde, som vi som lille nation er nødt til at kaste os mere ud i. Og det skyldes jo, som jeg også kort sagde det før, at vi ikke kan efterlade lande i Europa i et tomrum mellem EU, altså det vestlige Europa, og så en russisk interessesfære.

Kl. 16:08

Tredje næstformand (Karsten Hønge):

Hr. Christian Friis Bach.

Kl. 16:08

Christian Friis Bach (RV):

Tak for det. Det er jo godt at høre, at det er regeringens politik, og det vil vi bakke meget op om. Men i forhold til Tyrkiet mener jeg, at udenrigsministeren var meget afvisende over for Tyrkiets perspektiver i EU, men man kan sige, at der jo måske er lande i EU, der i dag ville finde det svært at leve fuldt op til Københavnskriterierne, hvis de skulle tilbage og stå i køen for at komme ind. Og det er ikke for at være meget pragmatisk, men ser udenrigsministeren ikke et perspektiv i at knytte Tyrkiet langt tættere til EU i den verden, vi står i, og den sikkerhedspolitiske situation, vi har?

Kl. 16:09

Tredje næstformand (Karsten Hønge):

Ministeren.

Kl. 16:09

Udenrigsministeren (Lars Løkke Rasmussen):

Det er både et ønske og en ambition, Europa har haft, og det spørgsmål kan i jo virkeligheden derfor kun besvares at Tyrkiet selv. Det kommer an på, hvordan Tyrkiet positionerer sig. Og der er vi jo lige præcis i disse dage i en spændende periode, som ingen af os jo kender udfaldet af, fordi der var valg i Tyrkiet her den 14. – det må så have været i søndags, hvis jeg kan i mine ugedage – og præsidentvalget er ikke afgjort. Der kommer en anden runde. Jeg skal ikke blande mig i tyrkisk politik, men det er jo formentlig ret oplagt, at hele spørgsmålet om Tyrkiets orientering i relation til Europa også godt kan afhænge af udfaldet af det valg.

Kl. 16:10

Tredje næstformand (Karsten Hønge):

Der er ikke flere bemærkninger. Tak til udenrigsministeren. Så går vi til ordførerrækken, og den første er Henrik Møller, Socialdemokratiet.

Kl. 16:10

(Ordfører)

Henrik Møller (S):

Tak, formand. Jeg tror, det centrale er, at jeg selvfølgelig kan sige, at jeg er enig med udenrigsministeren, og heldigvis for det, da vi jo er i regering sammen. Men jeg synes, der er nogle gode og kloge ord i forbindelse med den her sag. Jeg synes, at overskriften sådan helt grundlæggende må være, at EU er et økonomisk, politisk og værdibaseret fællesskab, hvor religion jo ikke er en forudsætning eller et grundlag for at være en del af det her fællesskab.

Jeg synes, det vigtigt at understrege, at vi har de her Københavnskriterier, og at de lande, som ligger i Europa, skal opfylde de her kriterier for at få en chance og have en mulighed for at blive en del af fællesskabet. Det synes jeg giver god mening.

Jeg ved ikke, om det bliver sådan noget kontrafaktisk historieskrivning, men jeg synes, at hvis vi tænker lidt tilbage på historien i forhold til det tidligere Østeuropa og murens fald, hvor Europa jo ikke lukkede i, men tværtimod åbnede for at invitere indenfor med de udfordringer og problemer, som det selvfølgelig var med til at skabe, må man bare sige, at man kan tænke, hvordan Europa havde set ud i dag, hvis Europa havde lukket sig om sig selv og ikke inviteret de her lande indenfor. Som jeg siger, er det kontrafaktisk historieskrivning, men jeg kunne i hvert fald godt med den nuværende situation være bekymret for, hvordan Europa så i den sammenhæng ville have udviklet sig.

Jeg synes faktisk, det er en lille smule ikke det gamle Europa, men det nye Europa, vi står med i den aktuelle situation, og at vi står med nogle lande bl.a. på Vestbalkan, og jeg synes, at hvis vi på forhånd udelukker nogen og skaber noget mismod og skaber et tomrum – og tomrum har det med at blive udfyldt af nogle andre – tror jeg ikke, vi nødvendigvis i europæisk øjemed er interesseret i det. Så jeg synes, det er rigtigt, at vi i forhold til Europa bevarer en eller anden form for åbenhed omkring mulighederne i det her, men at det selvfølgelig skal være sådan, at man kan se noget fremgang med hensyn til opfyldelsen af de kriterier, som vi har bygget det op og baseret det på. Vi har ikke noget ønske i eller interesse for at sige, at en vis religion skal diskvalificere nogen fra at være med. Det er nogle andre ting, som skal gøre det, hvis det skal ske. Så vi kan ikke anbefale beslutningsforslaget.

Kl. 16:13

Tredje næstformand (Karsten Hønge):

Der er en kort bemærkning fra hr. Morten Messerschmidt, Dansk Folkeparti.

Kl. 16:13

Morten Messerschmidt (DF):

Kan hr. Henrik Møller slet ikke se, at der er en sammenhæng mellem den kulturelle og politiske udvikling i en række af de lande, vi taler om, og så det, at landene er overvejende muslimske? Altså, det, at der er enorme demokratiske udfordringer, det, at der er dårlig behandling af mindretal, det, at der er en sammenblanding af religion og politik, er jo noget, vi netop finder i de muslimske lande, fordi islam ikke har den opdeling mellem kejserens og Guds rige, som vi heldigvis har fra det nye testamente.

Kan han slet ikke se, at det betyder noget, og at det derfor selvfølgelig vil være helt forkert at udvide et så integreret fællesskab, hvor man netop taler om fundamentale værdier som minoriteters og kvinders rettigheder og den slags ting, som er meget svære at få øje på i de muslimske lande, og at det derfor en ret dårlig idé at fastholde den kurs, som regeringen har nu, med at give lande som Tyrkiet og Albanien kandidatstatus?

Kl. 16:14

Tredje næstformand (Karsten Hønge):

Ordføreren.

Kl. 16:14

Henrik Møller (S):

Nej, jeg har egentlig ikke problemer med det, for jeg synes stadig væk, at udgangspunktet er, at der er nogle kriterier, som skal opfyldes. Man kan sige, at det jo handler om de vanskeligheder, de har ved at opfylde de her kriterier. Så længe de her lande ikke gør det, er der for mig at se ikke nogen mulighed for, at de kan blive optaget. Men den dag, de her lande lever op til det, som vi efterspørger, kan jeg ikke se, at religionen er det, der skal danne udgangspunkt, så man siger: I opfylder alle kriterierne, men I har en forkert tro. Det er et helt forkert udgangspunkt.

Kl. 16:14

Tredje næstformand (Karsten Hønge):

Spørgeren.

Kl. 16:14

Morten Messerschmidt (DF):

Men har hr. Henrik Møller slet ikke lært noget af Francis Fukuyama? Han tog fejl. Altså, sagen er jo, at de her lande ikke nødvendigvis bevæger sig i vores retning, i hvert fald ikke for tid og evighed. Det er jo det, vi har set med Tyrkiet. I en periode bevægede landet sig i retning af frigørelse og en styrkelse af kvindernes rettigheder, og man fik mere og mere sekulære bevægelser osv., men landet står nu igen til at vælge en af sin histories – i hvert fald siden første verdenskrig – største fundamentalister, nemlig Erdogan, som præsident. Det havde da været en katastrofe, hvis hr. Henrik Møller og udenrigsministeren havde fået deres vilje og fået Tyrkiet med i EU i en eller anden periode, hvor der var en liberal tendens, hvorefter de så svingede tilbage i retning af islam.

Kl. 16:15

Tredje næstformand (Karsten Hønge):

Ordføreren.

Kl. 16:15

Henrik Møller (S):

Det er jo så også kontrafaktisk historieskrivning, kan man sige. Nej, udgangspunktet er jo, at så længe de her lande ikke er i stand til opfylde de kriterier, så bliver de heller ikke en del af det her fællesskab, og det har jeg det sådan set fint med.

Kl. 16:15

Tredje næstformand (Karsten Hønge):

Der er ikke flere korte bemærkninger. Tak til hr. Henrik Møller, Socialdemokratiet. Den næste ordfører er hr. Kim Valentin, Venstre.

Kl. 16:15

(Ordfører)

Kim Valentin (V):

Venstre hænger sig også en del i Københavnerkriterierne, som vi har hørt nævnt et par gange allerede nu, og jeg er sikker på, at vi også kommer til at høre om dem flere gange. Københavnskriterierne er en vigtig del af måden at se på, hvem der er medlem af klubben, EU. Og Københavnerkriterierne bygger på tre dele. Den ene del handler om politisk stabilitet, og her vil jeg nævne retsstaten som en meget, meget vigtig del. Det er vigtigt for Venstre, at man lever op til retsstatsmekanismerne og -principperne. Vi ser jo f.eks., at der er lande inden for EU's grænser, som er udfordret på det her, og så kan man spørge: Er det bedst, at de er udenfor eller indenfor? Ja, der har jeg selv den holdning, at f.eks. Polen og Ungarn faktisk er godt hjulpet af at være med i det selskab, EU, for hvis de bevæger sig en lille smule væk fra retsstatsmekanismerne, så kan man hjælpe dem på vej igen. Sådan hjælper man hinanden i den familie, der hedder EU.

Så er der et andet kriterium, og det er det her med økonomisk stabilitet eller markedsøkonomi. Det er jo også et vigtigt princip for Danmark. Det er faktisk noget af det, som vi lægger størst vægt på i form af det indre marked og den frie bevægelighed. Der er mange principper, som vi lever godt af i hverdagen, som i virkeligheden skaber forbindelser mellem de enkelte lande, og som gør, at man kommer tæt på hinanden i værdifællesskaberne til hverdag på virksomhedsniveau, på forbrugerniveau og på mange andre niveauer, end man måske lige forventer.

Endelig er der selvfølgelig også acquis communautaire, altså det, at man rent faktisk accepterer, at de regler, der er, også gælder for en selv. Og så er der det uskrevne om absorptionskapacitet,hvor man kan sige, at vi jo ikke kan optage flere, end vi har plads til.

Tilsammen udgør Københavnerkriterierne på den måde en god basis for, at man kan sige, hvad det er, der er gældende, før man kan blive optaget i EU. Der står altså ikke noget om religion i den her sammenhæng, og det gør der heller ikke i traktaten, i hvert fald ikke i det, som man bruger til at vurdere, om man vil optage medlemmer. Er det så sådan, at alle kan optages? Nej, det er det selvfølgelig ikke. Altså, selvfølgelig er der lande, som ikke kan optages, fordi de simpelt hen er for langt væk fra det, der foregår i EU, og så må man jo bare sige, at sådan er det. Derfor er det selvfølgelig også noget med, at der er en målstreg i forhold til nogle af de her dele, og i Venstre går vi ind for, at målstregen er der; man kan godt bevæge sig hurtigt eller langsomt hen imod målstregen, men man skal hen til målstregen for at komme ind i EU. Man kan ligesom ikke gå på kompromis med f.eks. retsstatsprincipperne, altså de skal overholdes, også selv om det tager lidt længere tid. Så kan man hjælpe til med,at de kommer hurtigere ind.

Så sådan nogle ting synes jeg, at man er nødt til at tage højde for i den her sammenhæng, og derfor er det et helt forkert princip, at man ligesom siger »muslimske lande«, for det har slet ikke noget med det at gøre, når man taler om EU. Det er nogle andre principper, det bygger på. Det bygger simpelt hen ikke på religion.

Venstre kan ikke støtte forslaget. Det må fremgå ret tydeligt af det, jeg siger.

Kl. 16:20

Tredje næstformand (Karsten Hønge):

Der er en kort bemærkning til hr. Morten Messerschmidt, Dansk Folkeparti.

Kl. 16:20

Morten Messerschmidt (DF):

Der er rigtig meget, der fremgår meget tydeligt af det, som hr. Kim Valentin siger, bl.a. at han slet ikke har forstået, at fraværet af sekularisering – altså adskillelsen af det religiøse og politik – i de muslimske lande skyldes islam. Det, der sådan set har været Vestens genialitet de seneste 2.000 år, er, at vi har givet kejseren, hvad kejserens er, og Gud, hvad Guds er, og at det ligesom er skilt ad. Det er ikke rigtig lykkedes i islam, fordi islam er en lovreligion. Og det er selvfølgelig derfor, man ikke skal lukke lovreligiøse samfund ind i EU.

Når nu hr. Kim Valentin tror så meget på, at udviklingen nok skal frelse selv de muslimske lande fra deres egen sammenblanding af religion og politik, er det jo fristende at spørge, hvordan han synes det går. Tag et land som Tyrkiet, som hr. Kim Valentins parti jo var med til tilbage i 1999 at anerkende som kandidatland efter bare 10 år efter ansøgningsfristen. Hvordan synes han at den politiske udvikling i Tyrkiet har været fra 1999 til i dag?

Kl. 16:21

Tredje næstformand (Karsten Hønge):

Ordføreren.

Kl. 16:21

Kim Valentin (V):

Erdogan har jo ikke været venlig ved Tyrkiet på den måde. Han har jo drevet Tyrkiet i økonomisk ruin og væk fra den sekulære tanke. Derfor blev der jo også i 2018 sat en stopper for forhandlingerne om optagelse fra EU's side.

Kl. 16:21

Tredje næstformand (Karsten Hønge):

Spørgeren.

Kl. 16:21

Morten Messerschmidt (DF):

Man kan jo ikke sige, at relationen er standset. Fra 2007 til 2020 blev der sendt mere end 60 mia. kr. af sted til Tyrkiet i forskellige demokratiprojekter, menneskerettighedsprojekter osv. osv. Er det noget, som hr. Kim Valentin synes at de europæiske skatteydere har fået god værdi af?

Kl. 16:21

Tredje næstformand (Karsten Hønge):

Ordføreren.

Kl. 16:21

Kim Valentin (V):

Altså, jeg går ikke ind for, at man skal stoppe med at tale med andre lande. Jeg går faktisk ind for det modsatte; man skal fortsætte med at tale lige så lang tid, som man overhovedet kan tale med dem. Derfor er det selvfølgelig vigtigt, at vi taler endnu mere med dem, når vi ser, at de er på vej i den forkerte retning, i forhold til hvad vi gerne vil have. Og hvis jeg ser på penge i den her sammenhæng, har penge det jo med en gang imellem at kunne bringe EU ind til bordet ved en forhandling, og det har den selvfølgelig også gjort igennem de seneste år.

Kl. 16:22

Tredje næstformand (Karsten Hønge):

Der er ikke flere korte bemærkninger. Tak til hr. Kim Valentin, Venstre. Næste ordfører er fru Karin Liltorp, Moderaterne.

Kl. 16:22

(Ordfører)

Karin Liltorp (M):

Tak for ordet. I Moderaterne ser vi meget positivt på det europæiske samarbejde, og vi ønsker, at samarbejdet kommer til at inkludere endnu flere nationer end i dag. Det er som bekendt et privilegie at være medlem af EU, og derfor er det selvfølgelig ikke alle lande, der kan blive optaget. Ansøgerlande skal sikre demokrati, retssikkerhed og menneskerettigheder, og det enkelte land skal have en fungerende markedsøkonomi. Kriterierne sætter store begrænsninger, hvilket også betyder, at mange lande forgæves har kæmpet for optagelse i årevis. Og vi skal ikke slække på disse krav.

At man som udgangspunkt skulle blive forhindret i at blive optaget, fordi størstedelen af befolkningen ser sig selv som muslimer, ser vi til gengæld ikke som et rationelt kriterie. Vi går nemlig ind for fuld trosfrihed og mener ikke, at ens religion eller mangel på samme skal føre til forskelsbehandling, så længe man respekterer de demokratiske spilleregler og menneskerettighederne.

Jeg kan fornemme på forslaget, at Dansk Folkeparti er meget bekymret for religiøs ekstremisme, og det kan man jo godt forstå – det tror jeg vi alle sammen er – og især religiøs ekstremisme, der munder ud i voldelige handlinger. Derfor har Dansk Folkeparti også i beslutningsforslaget opgjort antallet af personer, der har tilsluttet sig Islamisk Stat. Det synes jeg i virkeligheden var meget spændende, så jeg satte mig også selv til regnemaskinen og regnede ud, hvor stor en andel af befolkningen i de respektive lande det udgjorde. Og jeg håber, det kan betrygge, at dem, der har tilsluttet sig de islamiske samfund, udgør under 0,01 pct., hvilket også betyder, at 99,99 pct. af befolkningerne i de respektive lande ikke har den slags religiøse tendenser.

I Moderaterne ser vi gerne, at vi gennem EU-fællesskabet netop kan være med til at styrke nogle af de værdier, som vi selv værdsætter så højt – ytringsfrihed, frisind og tolerance. Vi mener, at stærke internationale fællesskaber som EU er den bedste måde at forsøge at styrke vores værdier, og det er derfor, vi hellere vil arbejde på at udvide medlemskredsen, altså gå i den modsatte retning af, hvad Dansk Folkeparti foreslår. Så derfor støtter vi ikke op om beslutningsforslaget.

Kl. 16:24

Tredje næstformand (Karsten Hønge):

Der er en kort bemærkning til hr. Morten Messerschmidt, Dansk Folkeparti.

Kl. 16:24

Morten Messerschmidt (DF):

Jeg vil bare høre, om der er et af de lande, der rent geografisk er europæiske, det er vist cirka 50 lande i øjeblikket, tror jeg, som, i fald de på et tidspunkt måtte overholde de her Københavnskriterierne, ikke ville kunne nyde Moderaternes opbakning. Er der nogen, hvor man ville sige: Nej, selv om de overholder Københavnskriterierne, så kommer det land ikke ind?

Kl. 16:25

Tredje næstformand (Karsten Hønge):

Ordføreren.

Kl. 16:25

Karin Liltorp (M):

Umiddelbart kan jeg ikke forestille mig det, for det er ligesom det, der er baggrunden for at blive optaget i EU, altså at man lever op til de her kriterier og er et europæisk land, så nej.

Kl. 16:25

Tredje næstformand (Karsten Hønge):

Spørgeren.

Kl. 16:25

Morten Messerschmidt (DF):

Så hvis vi tager et eksempel, som udenrigsministeren talte om, nemlig Tyrkiet, og de så lever op til Københavnskriterierne og kommer ind. Hvad der så sker derefter interesserer man sig ikke for, eller hvad?

Kl. 16:25

Tredje næstformand (Karsten Hønge):

Ordføreren.

Kl. 16:25

Karin Liltorp (M):

Nu synes jeg selv, at udenrigsministeren gjorde tydeligt opmærksom på, at der ikke er noget, der tyder på det i forhold til Tyrkiet. Alle forhandlinger er stoppet for tiden. Der er ikke noget, der tyder på, at de lige står for at komme ind i EU, netop fordi de har store problemer med at overholde de her helt basale rettigheder, som trods alt er kriteriet for at få lov at komme ind.

Kl. 16:25

Tredje næstformand (Karsten Hønge):

Næste korte bemærkning er til hr. Kim Edberg Andersen fra Nye Borgerlige.

Kl. 16:26

Kim Edberg Andersen (NB):

På et tidspunkt begyndte ordføreren sådan at blive lidt matematiklærer derovre og sagde, at det kun var 0,01 pct., som ligesom havde en problemstilling i forhold til det her. Så vil jeg bare spørge ordføreren, om hun mener, at vi har været specielt uheldige med dem, som så er kommet til Danmark. For der er jo flere undersøgelser, der viser, at rigtig, rigtig mange procent af dem, der er kommet hertil f.eks. mener, at religionskritik skal være forbudt. Så kan ordføreren ikke lige gøre klart, om Moderaterne mener, at det bare er, fordi vi har været slemt uheldige med dem, der kom hertil, i forhold til at vi ikke har fået nogen af de 99,9 pct., men har fået forholdsvis mange af de 0,01 pct.

Kl. 16:26

Tredje næstformand (Karsten Hønge):

Ordføreren.

Kl. 16:26

Karin Liltorp (M):

Nu synes jeg måske, at der er et vis stykke vej fra de der 0,01 pct., der mener, at man skal kæmpe for Islamisk Stat, og så til dem, som er kommet til Danmark, og som ønsker, at det skal være forbudt at kritisere religion, hvilket jeg på ingen måde mener. Jeg går fuldt ind for, at vi har fået afskaffet den her blasfemiparagraf, men jeg kan ikke rigtig se vinklingen dér til nogen holdningsudvekslinger i forhold til trangen til at gå i krig for islam.

Kl. 16:27

Tredje næstformand (Karsten Hønge):

Spørgeren.

Kl. 16:27

Kim Edberg Andersen (NB):

Nej, men der er jo en vinkel, som så måske er helt ny for Moderaterne, og det er, at det der med religionskritik sådan er et ret stærkt demokratisk princip, vi har her. Og jeg har hørt, at forklaringen fra Moderaterne er, at det slet ikke er en problemstilling med folk fra muslimske lande, der kommer hertil. Og man kan sige, at hvis 43 pct. mener, at religionskritik skal forbydes, kunne det så ikke formodes, at vi kommer noget over 0,01 pct., som så tager skridtet videre, som hr. Morten Messerschmidt var inde på, og sagde, at tilslutningen til islam ligger noget mere lige for?

Kl. 16:27

Tredje næstformand (Karsten Hønge):

Ordføreren.

Kl. 16:27

Karin Liltorp (M):

Nej, den kobling har jeg også meget, meget svært ved at ved at se. Jeg ved ikke, hvad rationalet skulle være for at have den her stærke tro på en gud og så ønske at kaste sig ud i en terrorkrig. Der kan jeg ikke rigtig se, nødvendigvis, en kobling, og den tror jeg bestemt heller ikke er der. Jeg er ikke bekymret for den store majoritet blandt de muslimer, der befinder sig her i landet.

Kl. 16:28

Tredje næstformand (Karsten Hønge):

Der er ikke flere korte bemærkninger. Tak til fru Karin Liltorp, Moderaterne. Næste ordfører er fru Marianne Bigum, Socialistisk Folkeparti. Velkommen.

Kl. 16:28

(Ordfører)

Marianne Bigum (SF):

Tak for ordet. Med forslaget er der et ønske om at blokere for, at lande med en betydelig andel af muslimer i befolkningen bliver optaget i EU ved at pålægge regeringen at nedlægge veto på et topmøde engang i fremtiden, hvis denne sag skulle dukke op. Lad mig med det samme slå fast, at det ikke er en tilgang, vi i SF synes er hensigtsmæssig, og vi mener, at forslaget bryder med en grundlæggende forståelse af, hvordan EU-samarbejdet fungerer, og hvordan det bør fungere, ikke mindst.

Vi mener, at EU grundlæggende er et fredsprojekt, og at det fortsat skal være et centralt princip i EU’s udvidelsespolitik. Det er afgørende for stabiliteten og freden globalt, at EU bibeholder og styrker sit engagement i resten af verden, særlig en tid hvor udemokratiske regimer opkøber kritisk infrastruktur, spreder misinformation, der undergraver demokratiet og begår omfattende krigsforbrydelser, som vi på ulykkeligvis ser det ske i Ukraine.

Vi har i SF den helt klare opfattelse, at EU’s grundlæggende værdier, som de er nedfældet i EU-traktaten og EU's charter for grundlæggende rettigheder og Københavnskriterierne skal sætte retningen og betingelserne for de udvidelser, der måtte komme. Det er helt afgørende, at EU er en klub af velfungerende demokratier, og derfor skal vi møde kandidatlandene med en grundig demokratisk screening, så vores fælles traktat og lovfæstede værdier ikke underløbes. Det er jeg helt enig i. Her er spørgsmålet om en velfungerende retsstat, solide demokratiske institutioner, adgang til effektive retsmidler domstolskontrol, ytringsfrihed og beskyttelse af minoriteter, kønnenes ligestilling, religionsfrihed og reel pressefrihed absolut centrale værdier. Og det er her, vi som europæisk fællesskab skal lægge vores lod.

Når det er sagt, er der behov for, at vi styrker vores partnerskab med EU's kandidatlande, også dem, der måtte have en betydelig muslimske befolkning, og vi skal i højere grad understøtte deres institutionelle, demokratiske og økonomiske udvikling med et særligt fokus på velfungerende demokratiske institutioner og retsstatprincipper. Landene på det vestlige Balkan skal have et europæisk perspektiv, hvor faktiske demokratiske fremskridt går hånd i hånd med stadig tættere tilknytning til EU og selvfølgelig også en afklaring af de traktat- og forfatningsmæssige rammer herfor.

Jeg synes, det er enormt vigtigt, at vi disse tider rækker ud, og at de værdier, vi står for med demokrati og de andre ting, jeg læste det op, er noget af det, vi selvfølgelig vil understøtte i andre lande, og at det også kan ske i vores dialoger om optagelse i EU. Tak for ordet.

Kl. 16:31

Tredje næstformand (Karsten Hønge):

Der er en kort bemærkning til hr. Morten Messerschmidt, Dansk Folkeparti.

Kl. 16:31

Morten Messerschmidt (DF):

Jeg vil bare spørge, om ordføreren kan nævne et eneste tidspunkt i verdenshistorien, hvor et eneste muslimsk land nogen sinde har levet op til EU's chartre.

Kl. 16:31

Tredje næstformand (Karsten Hønge):

Ordføreren.

Kl. 16:31

Marianne Bigum (SF):

Det kan jeg ikke, det er jeg simpelt hen ikke vidende om. Men jeg går ud fra, at det, når ordføreren stiller det her spørgsmål, er, fordi det tal er nul. Men jeg ved jo, at der i disse lande også er demokratiske kræfter, som vi kan samarbejde med, og som vi bør understøtte.

Kl. 16:32

Tredje næstformand (Karsten Hønge):

Spørgeren.

Kl. 16:32

Morten Messerschmidt (DF):

Ja, og det gør vi jo hver på sin måde. Problemet i de muslimske lande er jo, at der ikke er den samme demokratiske tradition og ånd, fordi de ikke har en adskillelse af det religiøse og det politiske. Hvis man derfor optager et af disse lande, er der ingen garanti for, fuldstændig ligesom vi har set det i Tyrkiet og en række andre lande, også i Nordafrika, at der ikke kort tid efter kommer en modbevægelse, som gør, at det ender tilbage som en kalifatlignende stat. Det er jo netop derfor, man vil afholde sig fra at lukke muslimske lande ind i EU.

Kl. 16:32

Tredje næstformand (Karsten Hønge):

Ordføreren.

Kl. 16:32

Marianne Bigum (SF):

Altså, den bekymring deler jeg ikke. Vi er i SF meget bekymrede i forhold til udviklingen i Tyrkiet og med Erdogan, og vi ser ikke, at det giver mening at indlemme Tyrkiet, så længe han fortsætter. Men det er ikke en religionsting, men det handler om et politisk styre. Jeg vil også sige, at vi i SF har et samarbejde med Nordmakedonien og gode nordmakedonske kræfter, som rigtig gerne vil mere demokrati, og hvor vi oplever, at det, at vi kan lave et EU-samarbejde med dem med henblik på optagelse, er med til at understøtte vigtige demokratiske kræfter i deres lande. Og det synes jeg er vigtigt.

Kl. 16:33

Tredje næstformand (Karsten Hønge):

Den næste korte bemærkning er til hr. Kim Edberg Andersen, Nye Borgerlige

Kl. 16:33

Kim Edberg Andersen (NB):

Nogle gange sidder man her i Folketingssalen, og så glemmer man jo lidt, at der er forskellige ting, man har sat sig rigtig meget ind i, og jeg tror, at det her forslag f.eks. kommer ud fra det, at vi ved, at de i muslimske lande har et problem med ligestilling. Så hørte jeg ordføreren fortælle, at man skulle optage lande, hvor der var ligestilling mellem kønnene. Så hvis vi nu omformulerede det her til f.eks. folketingsbeslutning om stop for optagelse af lande, hvor der ikke var ligestilling mellem kønnene, så må jeg forstå, at SF også havde kunnet se sig selv i det. Men det er bare lige for at få en forståelse af det.

Kl. 16:33

Tredje næstformand (Karsten Hønge):

Ordføreren.

Kl. 16:33

Marianne Bigum (SF):

I SF bakker vi op om Københavnerkriterierne, som er de kriterier, jeg listede op. Så hvis der i dag var blevet fremsat et forslag om, at vi betinger optagelse i EU med baggrund i Københavnerkriterierne, ja, så havde vi støttet det forslag.

Kl. 16:33

Tredje næstformand (Karsten Hønge):

Spørgeren.

Kl. 16:33

Kim Edberg Andersen (NB):

Tak for det. For vi har jo alle sammen set udenrigsministeren på fjernsynet sige, at vi skal åbne mere op, at vi er i en krisesituation, og at flere lande skal ind og alt det her, og at vi sådan skulle slække lidt på vores principper, fordi vi jo skal have flere lande ind. Og det er jo selvfølgelig nok også der, hvor bekymringen hos sådan et parti som mit og vel nok også Dansk Folkeparti bliver lidt stor, for hvad for nogle af dem skal man slække på? Der var det jo så nok lidt ligetil, hvis man ikke vil forbyde muslimske lande – det er den forståelse, vi, der har sat os rigtig meget ind i problemstillingerne, har af det – at det var i forbindelse med nogle af Københavnerkriterierne, hvor man lige så sig lidt frisk på at slække på dem. Der kunne jeg jo forestille mig, at der så ikke helt behøvede at være ligestilling, hvis bare de sagde, at de gerne vil have ligestilling på sigt. Så kan ordføreren se problemstillingen i det?

Kl. 16:34

Tredje næstformand (Karsten Hønge):

Ordføreren.

Kl. 16:34

Marianne Bigum (SF):

Vi støtter op om, at vi holder fast i Københavnerkriterierne, sådan som de er. Det synes vi giver rigtig, rigtig god mening. Hvis der skulle have været sagt noget andet fra ministerens side, er det gået min næse forbi.

Kl. 16:34

Tredje næstformand (Karsten Hønge):

Der er ikke flere korte bemærkninger. Tak til fru Marianne Bigum, SF. Den næste ordfører er fru Charlotte Munch, Danmarksdemokraterne.

Kl. 16:35

(Ordfører)

Charlotte Munch (DD):

Det her beslutningsforslag vil pålægge regeringen at stemme imod, at EU optager nye lande eller påbegynder optagelsesforhandlinger med lande, der har et muslimsk flertal eller et betydeligt muslimsk mindretal. Udvidelsen af EU med nye medlemslande vedtages i Rådet med enstemmighed, og Danmark kan dermed i praksis nedlægge veto mod optagelse af nye lande i EU. Som baggrund for forslaget peger forslagsstillerne på lande med en stor muslimsk befolkningsgruppe som eksempelvis Tyrkiet. Den aktuelle situation for Tyrkiet er, at forhandlingerne står på standby, fordi der er en uafsluttet proces om, hvorvidt Tyrkiet ligger i Europa, hvilket er et krav for at blive optaget i EU. Derudover har Tyrkiet under Erdogan bevæget sig væk fra at kunne leve op til de krav, som stilles for optagelsen, de såkaldte Københavnskriterier.

Danmarksdemokraterne er lodret imod, at Tyrkiet bliver en del af EU. Det gælder også, uanset om Tyrkiet en dag langt ude i fremtiden måtte leve op til Københavnerkriterierne. Kulturforskellene er alt, alt for store. Vi har heller ikke en politik om, at de øvrige lande, der er oplistet i forslaget, skal optages i EU. Det er velkendt, at der er et sammenstød mellem islam og vestlig kultur, og derfor er en række af de bekymringer, der er oplistet i forslaget, også helt relevante.

Når det så er sagt, er vi ikke enige i metoden bag forslaget, hvor man lister en række lande op. Vi synes egentlig, at det giver mere mening at diskutere de enkelte lande, når og hvis de overhovedet måtte søge og i givet fald leve op til de kriterier, der måtte gælde til den tid. Men som sagt ønsker vi ikke store islamiske lande som medlemmer af EU. Vi er imod et tyrkisk medlemskab, og vi ser ikke nogen af de lande, der i øvrigt er nævnt i forslaget, som potentielle medlemmer af EU, som det er lige nu.

Kl. 16:37

Tredje næstformand (Karsten Hønge):

Der en kort bemærkning til hr. Morten Messerschmidt, Dansk Folkeparti.

Kl. 16:37

Morten Messerschmidt (DF):

»Som det er lige nu« – hvad betyder det? Altså, betyder det, at de alle sammen skal døbes og blive kristne, inden Danmarksdemokraterne så vil stemme for? Altså, hvad betyder det i forhold til f.eks. et land som Albanien, Bosnien-Hercegovina? Kan man støtte det her forslag, sådan at vi står skulder ved skulder og er sammen om at sige, at regeringen skal blokere, skal nedlægge veto, eller har man i virkeligheden en pragmatisk holdning til det og siger, at man ser på det til den tid?

Kl. 16:37

Tredje næstformand (Karsten Hønge):

Ordføreren.

Kl. 16:37

Charlotte Munch (DD):

Ja, vi har en holdning om, at man ser på det til den tid. Vi ønsker, at man ser på landene individuelt og vurderer dem ud fra det.

Kl. 16:38

Tredje næstformand (Karsten Hønge):

Spørgeren.

Kl. 16:38

Morten Messerschmidt (DF):

Frygter ordføreren ikke, at man i virkeligheden kommer til at holde nogle af de her lande for nar, altså, hvis man indleder optagelsesprocesser, som så kan trække ganske langt ud – det er snart 40 år siden, at Tyrkiet, som ordføreren nævner, ansøgte – og det så i virkeligheden ikke bliver til noget? Ville det egentlig ikke være mere reelt i forhold til de her lande, hvor vi kan se, at der er en så uoverstigelig stor forskel mellem det, de kommer fra, og det, vi kommer fra, at man simpelt hen bare sagde: Det er en bro, der ikke rækker. Altså, der er for langt, og derfor skal vi finde en anden måde at samarbejde på. Ville det ikke være mere reelt? Altså, hvorfor ikke bare gøre det – og så støtte det her forslag?

Kl. 16:38

Tredje næstformand (Karsten Hønge):

Ordføreren

Kl. 16:38

Charlotte Munch (DD):

Det kan sagtens være, at det er det, man når frem til, men igen må det bero på en vurdering af hver enkelt land.

Kl. 16:38

Tredje næstformand (Karsten Hønge):

Der er ikke flere korte bemærkninger. Tak til fru Charlotte Munch, Danmarksdemokraterne. Næste ordfører er hr. Alexander Ryle, Liberal Alliance.

Kl. 16:39

(Ordfører)

Alexander Ryle (LA):

Tak for ordet. I EU har vi allerede i dag nogle ret strenge kriterier, som man som ansøgerland skal leve op til, hvis man vil være en del af Det Europæiske Fællesskab. Som udenrigsministeren og flere ordførere allerede har været inde på, er det de såkaldte Københavnskriterier, som stiller krav til demokrati, retsstat, menneskerettigheder, markedsøkonomi m.v.

I Liberal Alliance støtter vi op om en meritbaseret tilgang til EU's udvidelse, og når vi ikke mener, at et land som f.eks. Tyrkiet skal være medlem af EU, så skyldes det, at de har enorme problemer med at leve op til netop Københavnerkriterierne. Faktisk har landet de seneste årtier bevæget sig længere væk fra EU og de værdier om demokrati, ytringsfrihed, retsstat osv., som vi værdsætter rigtig højt i Europa. Men landets religiøse sammensætning spiller ikke ind i den sammenhæng. Dermed ikke sagt at vi så bare skal optage alle lande, der opfylder Københavnskriterierne – det skal vi selvfølgelig ikke, det skal give mening både geografisk, geopolitisk og i forhold til de værdier, som vi har valgt at basere os på i EU.

Lige nu pågår diskussionen om udvidelsen af EU med f.eks. Ukraine. Den diskussion udspringer af et ønske om at knytte landet tættere på EU set i lyset af Ruslands angrebskrig, men også fordi vi på mange måder deler et værdifællesskab og et politisk fællesskab med ukrainerne. For mig at se kan der ikke være nogen tvivl om, at Ukraine hører til i Europa. Men Ukraine vil, som det ser ud lige nu, også have svært ved at leve op til Københavnskriterierne, bl.a. på grund af omfattende korruption, og derfor står deres medlemskab jo heller ikke lige for døren. Men igen: Det handler ikke om religion.

Så for at opsummere: I Liberal Alliance mener vi ikke, at vi skal stille krav om et lands religiøse sammensætning for at kunne blive medlem af EU; i stedet mener vi, at landene skal leve op til de kriterier, som vi har. Tak for ordet.

Kl. 16:41

Tredje næstformand (Karsten Hønge):

Der er en kort bemærkning til hr. Morten Messerschmidt, Dansk Folkeparti.

Kl. 16:41

Morten Messerschmidt (DF):

Det var i forhold til moderne tyrkisk historie, bare fra første verdenskrigs afslutning og frem. Der mener hr. Alexander Ryle slet ikke, at islam har spillet nogen rolle? Har det intet med islam at gøre, at Atatürk f.eks. siger, at der kun er en civilisation, nemlig den vestlige; at han overgår fra det arabiske til det latinske alfabet; og at man indfører en sekularisering af lovgivningen osv.?

Kl. 16:41

Tredje næstformand (Karsten Hønge):

Ordføreren.

Kl. 16:41

Alexander Ryle (LA):

Det, som jeg ønsker at påpege her, er, at det ikke skal være et krav, at en bestemt religion står stærkest i et land, for at de kan blive medlem af Den Europæiske Union. Det skal være, at de lever op til de konkrete kriterier, som vi er blevet enige om. Så kan det godt være, at der historisk har været nogle udviklinger i et land, som har at gøre med den religion, som har stået stærkest i landet op igennem historien. Men jeg går ikke så meget op i landets religion; jeg går op i, om de konkret lever op til de kriterier, vi er blevet enige om.

Kl. 16:42

Tredje næstformand (Karsten Hønge):

Spørgeren.

Kl. 16:42

Morten Messerschmidt (DF):

Så tror jeg, at hr. Alexander Ryle vil få et meget, meget fattigt forhold til historien. For der er da ikke nogen stærkere markør i noget land end netop forholdet til religionen. Altså, hvorfor tror hr. Alexander Ryle, at det er i den vestlige, kristne verden, at sekulariseringen er slået igennem, og at kvindernes rettigheder i dag blomstrer, mens det i den muslimske verden er middelalderens værdier, der stadig råder? Hvis han lukker øjnene for religionens betydning, også her i hverdagen, tror jeg, at hr. Alexander Ryle vil gå glip af mange indsigter.

Kl. 16:42

Tredje næstformand (Karsten Hønge):

Ordføreren.

Kl. 16:42

Alexander Ryle (LA):

Vi kan godt have en lang historisk debat her i salen. Jeg tager bare udgangspunkt i det konkrete forslag, som ordføreren har fremsat, og vi er bare ikke enige i, at religion skal være afgørende for et EU-medlemskab. Så er den egentlig ikke så meget længere for mit vedkommende i dag.

Kl. 16:42

Tredje næstformand (Karsten Hønge):

Næste korte bemærkning er til hr. Kim Edberg Andersen, Nye Borgerlige.

Kl. 16:42

Kim Edberg Andersen (NB):

Det er, fordi jeg synes argumentationen fra Liberal Alliance bliver sådan lidt overfladisk, og mit spørgsmål er ret simpelt: Anerkender Liberal Alliance, at religion er noget, som har betydning for, hvilke værdisæt og normer mange mennesker opdrages til og med, og anerkender Liberal Alliance, at religion kan være en problemstilling, som kan ramme andre lande, hvis der nu kommer rigtig mange fra én religion? Vi kan tage Danmark som eksempel: Hvis der nu kom rigtig mange muslimer til Danmark, ville Liberal Alliance så anerkende, at der kom religiøse problemer med?

Kl. 16:43

Tredje næstformand (Karsten Hønge):

Ordføreren.

Kl. 16:43

Alexander Ryle (LA):

Jeg tror godt, man kan praktisere sin religion, uden at det betyder, at man ikke lever op til et lands lovgivning. Jeg er ikke overbevist om, at religion nødvendigvis er et problem, men det er jo klart, at nogle lande, som f.eks. har en muslimsk religion, ikke står lige for at kunne blive medlem af EU, fordi de også har problemer med at leve op til de kriterier, vi har om demokrati, retsstat, menneskerettigheder og beskyttelse af mindretal. Og det må være det, der er det afgørende, og ikke nødvendigvis religionen i sig selv.

Kl. 16:44

Tredje næstformand (Karsten Hønge):

Spørgeren.

Kl. 16:44

Kim Edberg Andersen (NB):

Anerkender Liberal Alliance så, at for at islam skal være til stede i et land, kræver det, det er et muslimsk land, og anerkender Liberal Alliance så også, at hvis vi inkluderer de her muslimske lande, inkluderer vi dermed også mennesker, hvor der er mulighed for, at de er islamiseret? Og hvordan vil Liberal Alliance, når de her lande er blevet gjort til EU-lande, så sikre, at de mennesker ikke kommer til Danmark?

Kl. 16:44

Tredje næstformand (Karsten Hønge):

Ordføreren.

Kl. 16:44

Alexander Ryle (LA):

Hvis et land er en del af EU, har indbyggerne jo fri bevægelighed som en del af Schengenreglerne. Det synes jeg på mange måder er en god ting. Jeg kunne pege på rigtig mange fordele ved, at vi får mere migration til Danmark. F.eks. står vi over for problemer på arbejdsmarkedet inden for en række sektorer, hvor vi har brug for arbejdskraft. Så jeg kan se rigtig mange fordele ved, der kommer flere udlændinge til Danmark. Men landene skal selvfølgelig leve op til de kriterier, der er, for at blive medlem af EU.

Kl. 16:45

Tredje næstformand (Karsten Hønge):

Der er ikke flere korte bemærkninger. Tak til hr. Alexander Ryle, Liberal Alliance. Den næste ordfører er fru Mette Abildgaard, Det Konservative Folkeparti.

Kl. 16:45

(Ordfører)

Mette Abildgaard (KF):

Tak for ordet. Jeg er vikar i dag for vores EU-ordfører, hr. Niels Flemming Hansen, som desværre ikke har mulighed for at være til stede i salen i dag. Men naturligvis tak til Dansk Folkeparti for at have fremsat det her beslutningsforslag, om end vi ikke kommer til at stemme for det.

Som adskillige ordførere og naturligvis også udenrigsministeren har været inde på inden mig, er der er helt grundlæggende kriterier, man som land skal leve op til for at blive en del af vores europæiske fællesskab i EU, nemlig Københavnskriterierne. Der er politiske kriterier, der handler om, at man skal have stabile institutioner, man skal garantere demokrati, man skal sikre mindretalsbeskyttelse, menneskerettigheder, retsstatsprincipper osv. Der er en række økonomiske kriterier, som jo grundlæggende handler om, at man skal have en velfungerende markedsøkonomi, og så er der nogle administrative og institutionelle krav, som man naturligvis også skal leve op til, eksempelvis at man helt fundamentalt er i stand til at gennemføre og implementere gældende EU-ret. Det giver mening, at såfremt man ikke er i stand til det, kan man naturligvis ikke være en del af et forpligtende fællesskab, som EU er.

Vi bakker op om de her kriterier. Og om end vi til fulde anerkender, at religion er en stærk markør, som ordføreren for forslagsstillerne nævnte tidligere, så bakker vi ikke op om at have krav vedrørende religion ved medlemskab af EU.

Kl. 16:47

Tredje næstformand (Karsten Hønge):

Der er en kort bemærkning til hr. Morten Messerschmidt, Dansk Folkeparti.

Kl. 16:47

Morten Messerschmidt (DF):

Jeg ved godt, at ordføreren ikke er EU-ordfører, og derfor skal jeg bare helt kort bede om en be- eller afkræftelse af, om Det Konservative Folkeparti stadig væk synes, at det er en god idé at have Tyrkiet som kandidatland til EU.

Kl. 16:47

Tredje næstformand (Karsten Hønge):

Ordføreren.

Kl. 16:47

Mette Abildgaard (KF):

Jeg synes i virkeligheden, at udenrigsministeren formulerede det meget klogt forstået på den måde, at det er svært at se det Tyrkiet, vi kender i dag, blive en del af EU. Men der kan være mange fordele ved, at landet stadig væk har det at stræbe efter, og så må udviklingen jo vise, om det også fortsat skal være berettiget til at være kandidatland.

Kl. 16:47

Tredje næstformand (Karsten Hønge):

Spørgeren.

Kl. 16:47

Morten Messerschmidt (DF):

Kan ordføreren bare lige nævne et eller to gode eksempler på noget, som har rykket Tyrkiet i en positiv retning, siden landet blev godkendt som kandidat?

Kl. 16:47

Tredje næstformand (Karsten Hønge):

Ordføreren.

Kl. 16:47

Mette Abildgaard (KF):

Som mange andre ordførere også har været inde på, har Tyrkiet bevæget sig i den forkerte retning, og det tror jeg der er mange der har set på med meget stor frustration. Man kan spørge sig selv, hvordan det var gået, hvis ikke man havde været kandidatland. Det er der ikke nogen af os der ved. Men det er klart, at EU ikke på nogen måde skal inkludere Tyrkiet, såfremt man ikke opfylder grundlæggende kriterier.

Kl. 16:48

Tredje næstformand (Karsten Hønge):

Så der er ikke flere korte bemærkninger. Tak til fru Mette Abildgaard, Det Konservative Folkeparti. Næste ordfører er hr. Søren Søndergaard, Enhedslisten. Velkommen.

Kl. 16:48

(Ordfører)

Søren Søndergaard (EL):

Jeg tror ikke, jeg skal tale voldsomt længe. Hvis nogen ønsker at være medlem af Den Europæiske Union, synes vi fra Enhedslistens side, at der er tre kriterier, de skal opfylde: Det ene er, at man er et europæisk land, eller at man i hvert fald er delvis placeret i Europa; det andet er, at man træffer beslutningen på demokratisk vis; og det tredje er, at man opfylder de kriterier, som eksisterer, for at blive medlem. Det er sådan set det. Og ingen af de tre kriterier afgøres af religion.

Så kan vi være enige i, at der er et problem, hvis man har optaget lande, og så ikke kan få dem ud igen. Det ser vi jo allerede i dag. Gode kristne lande, som overtræder værdierne i EU. Pokkers også, at man har fået skabt et regelsæt i EU, der gør, at man ikke kan smide dem ud. Så vi vil da meget gerne snakke med forslagsstillerne om at fremlægge nogle forslag, der handler om, hvordan man mere enkelt og bedre kan få smidt lande ud af EU, der ikke lever op til de kriterier, som der er.

Så må jeg i øvrigt sige, at jeg på et vist punkt finder forslaget en lille smule underligt. Altså, hvis vi tager et af de lande, som nævnes, nemlig Bosnien-Hercegovina, som det hed i gamle dage, og lad os ikke tage historien – den vil jeg meget gerne komme ind på, også ud fra personlige erfaringer – men bare tage den seneste udvikling, de seneste år, hvem er det så, der er fanatikerne i Bosnien? Hvem er det, der forhindrer landet i at fungere? Det er de gode kristne, ortodokse, serbiske nationalister, og det er de gode kristne, katolske nationalister. Det er dem, der gang på gang har forhindret det land i at fungere, gang på gang har forhindret fremskridt, gang på gang har sat sig op imod vælgernes vilje og har sat sig op imod, at demokratiet kom til at fungere i Bosnien-Hercegovina – de ortodokse kristne, de katolske kristne.

Er det så, fordi vi skal gå imod alle, der er katolske kristne, eller ortodokse kristne? Ikke set ud fra mit perspektiv. Altså, jeg bedømmer folk på, hvad de gør, og ikke på, hvad de måtte have af ideologi eller tro eller overtro eller hvad som helst – det er for mig ganske uvedkommende. Men på den baggrund er det klart, at vi kan ikke støtte forslaget.

Kl. 16:51

Tredje næstformand (Karsten Hønge):

Der er en kort bemærkning til hr. Morten Messerschmidt, Dansk Folkeparti.

Kl. 16:51

Morten Messerschmidt (DF):

Jeg ved ikke, om jeg deler eller ikke deler ordførerens historieforståelse af Balkan, men det, der jo skaber de etniske konflikter, er den muslimske indvandring i det 12. århundrede, som først bliver bremset i 1683 ved Wiens porte. Men det, jeg kunne tænke mig at spørge ordføreren om i relation til netop tyrkerne, er, om Tyrkiet ud over Konstantinopel er et europæisk land?

Kl. 16:51

Tredje næstformand (Karsten Hønge):

Ordføreren.

Kl. 16:51

Søren Søndergaard (EL):

Nu var der ikke nogen særlig muslimsk indvandring på Balkan. Altså det, der skete, var jo, at det osmanniske rige var interesseret i, at skolelærere og administrationsfolk, der boede der i forvejen, konverterede til islam. Og derfor ser vi jo også den fantastiske situation, at det i Bosnien var de bedst uddannede, der i gamle dage tilhørte den muslimske tro, hvorimod landbefolkningen i højere grad er ortodoks domineret. Men ja, Konstantinopel og den del af Tyrkiet, der ligger i Europa, er selvfølgelig europæisk – det er klart.

Kl. 16:52

Tredje næstformand (Karsten Hønge):

Spørgeren.

Kl. 16:52

Morten Messerschmidt (DF):

Man fristes jo til at sige: Hvor i alverden kom de så fra, hvis ikke de indvandrede? Altså, halvdelen af Spanien var en muslimsk indtil Granada, og man blev presset tilbage. Hele Balkan blev islamiseret op igennem det 12. og 13. århundrede, og det er jo netop de tråde herfra, der skaber de etniske konflikter i dag. Men mener hr. Søren Søndergaard også, at Konstantinopel og de 2 pct. af geografien i Tyrkiet sådan i kulturel forstand er europæisk?

Kl. 16:52

Tredje næstformand (Karsten Hønge):

Ordføreren.

Kl. 16:52

Søren Søndergaard (EL):

Altså, danskerne var ikke kristne i 600-tallet eller 700-tallet, og vi blev ikke kristne, fordi der kom en kristen indvandring – det gjorde vi ikke. Der kom en kristen indflydelse, som betød, at man gjorde danerne/danskerne til kristne, og det er jo noget fuldstændig andet. Altså, den idé om, at dem, der bor på Balkan, udgør forskellige folk, er efter min mening fuldstændig forkert. Men jeg kan bekræfte, at Konstantinopel er europæisk, ja.

Kl. 16:53

Tredje næstformand (Karsten Hønge):

Der er ikke flere korte bemærkninger. Tak til hr. Søren Søndergaard, Enhedslisten. Næste ordfører er hr. Christian Friis Bach, Radikale Venstre.

Kl. 16:53

(Ordfører)

Christian Friis Bach (RV):

Tak for det. Hvis EU og Danmark var på en datingapp, var der brug for at opdatere vores profil, for der er flere og flere lande ude i verden, der swiper forbi os – som jeg kan forstå det hedder – når de leder efter nye partnere. I stedet vælger de andre partnere: Rusland, Kina, Brasilien, Indien. I en usikker og i en ulige verden, hvor magtforholdene er under hastig forandring, er der brug for, at vi i EU og Danmark skaber ligeværdige og stærkere partnerskaber. Det er budskabet i den nye udenrigspolitiske strategi, og det budskab bakker vi op om. Og for EU er et af vores afgørende redskaber til at skabe ligeværdige og stærke partnerskaber at fastholde en aktiv og ambitiøs udvidelsesdagsorden.

I alt for mange år har udvidelsesdagsordenen været svækket og underprioriteret, og det skal vi lave om på. Gør vi det, vil det styrke Europa, og det vil skabe stabilitet og sammenhold i Europa. Det gælder også for lande med store muslimske befolkningsgrupper. Vi håber i Radikale Venstre, at kandidatlandene Tyrkiet og Albanien en dag bliver medlem af EU, helt som vi gerne så, at både Kosovo og Bosnien-Hercegovina, når de er klar til det, får status som kandidatlande og på sigt kommer med i vores europæiske fællesskab. Der er vi ikke endnu. De kan ikke leve op til Københavnskriterierne, og dem står vi fast på, med de stabile institutioner, demokratiet, retsstaten, menneskerettighederne, respekten for og beskyttelsen af mindretallene. Men der står ikke religion i Københavnskriterierne. Men det, vi gerne så, var et stærkere europæisk og dansk engagement for at hjælpe landene på vej mod det europæiske fællesskab. Det er det med, at vi skal opdatere vores profil gennem stærkere samarbejde om udvikling, gennem bedre handelsaftaler og investeringsaftaler, styrket dialog og udveksling, ikke mindst af unge.

Så vi skal engagere os i vores nabolande og støtte deres vej mod EU, og vi skal engagere os i verden gennem stærkere og mere ligeværdige partnerskaber. Vi støtter ikke forslaget. Tak for ordet.

Kl. 16:55

Tredje næstformand (Karsten Hønge):

Første korte bemærkning er til hr. Kim Edberg Andersen, Nye Borgerlige.

Kl. 16:55

Kim Edberg Andersen (NB):

Tak for det. Tidligere hørte jeg også ordføreren være fortaler for Tyrkiet, og det vil jeg godt lige bore lidt i. Jeg kan forstå, at Radikale Venstre mener, at Tyrkiet skal optages. Er det så, mens de stadig væk siger, at svenskerne ikke må komme med i NATO? Så mener Radikale, at Tyrkiet skal med – landet, som i en krisetid i Europa siger, at svenskerne ikke må komme med i NATO? Det skal jeg bare lige have opklaret. Det er det, jeg hører, og det er vel helt korrekt hørt, er det ikke det?

Kl. 16:56

Tredje næstformand (Karsten Hønge):

Ordføreren.

Kl. 16:56

Christian Friis Bach (RV):

Hvis hr. Kim Edberg Andersen havde hørt endnu bedre efter, ville han have bemærket, at jeg klart understregede, at Tyrkiet jo ikke lever op til Københavnskriterierne – det tror jeg stort alle ordførere på talerstolen indtil nu har været meget enige om – og derfor ikke for tiden er i nærheden af at kunne blive medlem af EU. Men hvis du spørger, om Radikale Venstre gerne så Tyrkiet blive medlem af EU, hvis du spørger, om vi gerne ser, at vi engagerer os stærkere med EU i et forsøg på at få dem til at bevæge sig imod EU, er svaret ja.

Kl. 16:56

Tredje næstformand (Karsten Hønge):

Spørgeren.

Kl. 16:56

Kim Edberg Andersen (NB):

Dem, der stemmer på mig, har det helt okay med, at jeg bliver lidt træt, når De Radikale står på talerstolen og ikke hører fuldstændig hundrede procent efter. Men hvis de nu overholder Københavnskriterierne, var det fint, så skulle de være medlem af EU, på trods af at det er et land, der rent faktuelt sikrer, at svenskerne ikke kan blive en del af NATO. Kan ordføreren ikke høre, at det er meget vildt? Men det synes man er ok, Tyrkiet skal med i EU, og så må svenskerne sejle deres egen sø, bare Tyrkiet overholder Københavnskriterierne.

Kl. 16:57

Tredje næstformand (Karsten Hønge):

Ordføreren.

Kl. 16:57

Christian Friis Bach (RV):

Tak. Jeg er ked af at høre, at hr. Kim Edberg Andersen er træt, og især når Radikale Venstre er på talerstolen. Jeg er helt sikker på, at Sverige bliver medlem af NATO, længe før Tyrkiet bliver medlem af EU.

Kl. 16:57

Tredje næstformand (Karsten Hønge):

Den næste korte bemærkning er til fru Pia Kjærsgaard, Dansk Folkeparti.

Kl. 16:57

Pia Kjærsgaard (DF):

Tak for det. Nu har jeg siddet lidt oppe på mit kontor og arbejdet, mens man jo kan følge, hvad der sker i Folketingssalen, og nu er det så lige hr. Christian Friis Bach, det kommer til at gå ud over. Men jeg vil godt høre noget, for jeg har hørt hele tiden, at religion ikke spillede nogen rolle; det var slet ikke det, vi drøftede. Jo, det synes jeg faktisk det er.

Altså, hvis man ikke synes, at det her forslag er fornuftigt, og ikke stemmer for det, er det jo, fordi man i virkeligheden mener, at man bare kan lukke millioner af muslimer ind i EU med den adgang, der så er til de øvrige lande. Det synes jeg faktisk er meget, meget ufornuftigt. Så lad os da bare sige, hvor vi er: Jo, religion spiller en rolle, naturligvis.

Kl. 16:58

Tredje næstformand (Karsten Hønge):

Ordføreren.

Kl. 16:58

Christian Friis Bach (RV):

Jeg udtalte mig ikke i min tale om, hvad fru Pia Kjærsgaard mente eller mener. Jeg udtalte mig om, hvad Radikale Venstre mener, og vi mener ikke, at religion spiller en rolle for, hvorvidt lande kan tilslutte sig at blive medlem af EU. Det gør det ikke, og der står ikke noget om religion i Københavnskriterierne.

Kl. 16:58

Tredje næstformand (Karsten Hønge):

Spørgeren.

Kl. 16:58

Pia Kjærsgaard (DF):

Næh, men derfor kan man jo godt have en holdning. Derfor kan man jo godt have en holdning til først og fremmest Tyrkiet, altså, at man pludselig skulle give adgang til et land med så mange muslimer.

Jeg synes: Lad os dog spille med åbne kort. Det er sådan set bare det, jeg forsøger her. Jeg angriber ikke hr. Christian Friis Bach for noget – jeg forstod ikke rigtigt, hvad det var omkring mig – men jeg siger bare: Det er da et spørgsmål, som man kan forholde sig til, og hvor jeg klart medgiver, at jeg og Dansk Folkeparti bestemt synes, at det spiller en rolle.

Kl. 16:59

Tredje næstformand (Karsten Hønge):

Ordføreren.

Kl. 16:59

Christian Friis Bach (RV):

Det eneste, jeg sagde, var, at jeg fuldt respekterer fru Pia Kjærsgaards holdning. Jeg har ikke udtalt mig om fru Pia Kjærsgaards holdning. Jeg har udtalt mig om, hvad Radikale Venstre mener, og Radikale Venstre håber, at Tyrkiet en dag vil nærme sig det europæiske fællesskab og blive medlem af EU, helt ligesom vi håber, at der også er andre lande rundtomkring i Europa, som vil se det europæiske fællesskab som et attraktivt fællesskab. For ved at udvide EU til at rumme endnu flere lande kan vi skabe stabilitet og sammenhold i Europa.

Kl. 17:00

Tredje næstformand (Karsten Hønge):

Næste korte bemærkning er til hr. Morten Messerschmidt, Dansk Folkeparti.

Kl. 17:00

Morten Messerschmidt (DF):

Tak for det, og tak for en tale, der jo på formfuldendt vis forklarede Københavnskriterierne. Men jeg synes ikke, at ordføreren i modsætning til andre ordførere sagde så meget om det begreb, der det seneste år også er begyndt at indsnige sig i debatten om udvidelse, nemlig absorptionskapacitet, altså at et land også skal passe ind. Er det en bevidst undladelsessynd så at sige, altså at man i Radikale Venstre slet ikke mener, der er en grænse for, hvad EU kan optage, at det kun handler om, at et land på et givent tidspunkt overholder de såkaldte Københavnskriterier, og at der principielt slet ikke er nogen europæiske lande, der enten qua sin historie eller størrelse allerede derfor skal afvises som EU-medlem?

Kl. 17:00

Tredje næstformand (Karsten Hønge):

Ordføreren.

Kl. 17:00

Christian Friis Bach (RV):

Jeg sagde, at jeg mente, at udvidelsesdagsordenen havde stået for meget i stampe de sidste år, og at netop begrebet absorptionskapacitet og hensynet til EU's indre sammenhold måske har fyldt for meget og skygget over den udvidelsesdagsorden, som jeg mener er vigtig og skal fastholdes. Det er en del af hele den europæiske idé. Det er det fundament, EU bygger på, nemlig at vi kan knytte landene i Europa tættere sammen. Den idé skal vi fastholde, og jeg mener faktisk, at udvidelsesdagsordenen kan bidrage til at styrke det europæiske fællesskab og Den Europæiske Union og ikke svække det.

Kl. 17:01

Tredje næstformand (Karsten Hønge):

Spørgeren.

Kl. 17:01

Morten Messerschmidt (DF):

Det tillader jeg mig at tage som en bekræftelse på, at det var helt bevidst, at man ikke betonede sammenhængskraften. Betyder det, at Radikale Venstre principielt har en ambition om, at alle geografisk europæiske lande også på et eller andet tidspunkt skal være medlem af EU?

Kl. 17:01

Tredje næstformand (Karsten Hønge):

Ordføreren.

Kl. 17:01

Christian Friis Bach (RV):

De lande rundt om EU, som ønsker at tilslutte sig EU, og som kan opfylde Københavnskriterierne, mener Radikale Venstre vi skal byde velkommen ind i vores europæiske fællesskab, ja.

Kl. 17:02

Tredje næstformand (Karsten Hønge):

Der er ikke flere korte bemærkninger. Tak til hr. Christian Friis Bach, Radikale Venstre. Og næste ordfører er hr. Kim Edberg Andersen, Nye Borgerlige.

Kl. 17:02

(Ordfører)

Kim Edberg Andersen (NB):

Vi mangler bare at høre en af ordførerne gå op og sige, at Rusland også snart skal være med i EU, for dele af det ligger jo også i Europa, og så skal vi alle sammen være en del af EU. Heldigvis kommer jeg fra et parti, som er rimelig afklaret, i forhold til at det ikke altid er lyksaligt at gøre EU større. Og vi kan på mange områder se at det griber om sig, og nu kan vi se, at det også skal gribe om sig i forhold til muslimske lande.

Vi kommer til at støtte forslaget, men det er, fordi vi i Nye Borgerlige har en helt anden anerkendelse af de problemstillinger, der er fulgt med. I 40 år, mindst, har vi set indvandring fra muslimske lande – der har ikke været nogen fri bevægelighed fra ret mange muslimske lande til Danmark – og den problemstilling har vi ikke løst. Forestil jer så, at vi lægger 80 millioner muslimer oveni. Og det er ikke religionen, det er ikke muslimer – dem, der tror på den religion – som er vores problemstilling. Nej, det er, når den bliver ekstremistisk, og de begynder at omtale det som islam – det er der, vores bekymring er. Det er den fri bevægelighed, når de først bliver en del af EU, der er vores bekymring. Og jeg tror faktisk, at det også er der, forslagsstillernes bekymring er. Og hvad gør man så, i stedet for at vi snakker i cirkler herinde og ikke rigtig vil se tingene i øjnene og siger, at det også er træls at skulle ned og sige, at vi er imod muslimske lande? For det er rigtigt, at der jo ikke står religion i Københavnskriterierne, men der står menneskerettigheder, og religion er nævnt i menneskerettighederne. Så er vi nået helt i mål uden egentlig at sige noget.

Så bekymringen er mere islam – det er det, der er bekymringen. Det er Tyrkiet, som vi frygter – at få 80 millioner mennesker rendende rundt i Europa, som vi ikke kan styre. For vi kan ikke styre islam og islamiseringen af vores samfund. Og vi står hjælpeløse herinde på talerstolen og ser – fra statens side – hjælpeløse ud på et dansk samfund, hvor man godt nok skal have lukket øjnene meget længe og meget hårdt i for ikke at se, at det er en faktuel problemstilling.

Det er nemt at stå og sige alle de bevingede ord om, at alle mennesker skal være lige, og at vi alle sammen er helt ens. Virkeligheden og fakta viser bare noget andet. Vi rammer muren en gang imellem, og derfor kommer vi i Nye Borgerlige til at støtte det her forslag. Det er ikke, fordi vi som udgangspunkt har noget imod muslimer – det har vi ikke – men vi er fuldstændig og et hundrede procent bevidste om, at med muslimer risikerer vi, at der kommer mere islam, og med mere islam ser vi flere problemer i Danmark for danske statsborgere, der faktisk bliver udsat for kriminalitet og utryghed på grund af den her indvandring, som så bliver til immigration, fuldstændig frit over landegrænserne.

Jeg har faktisk kun hørt Radikale Venstre stå og være fortalere for, at Tyrkiet selvfølgelig skal ind, også på bekostning af Sverige. Og der synes jeg, det kammer så meget over, at jeg da håber, at der kommer et lovforslag inden, for der skal vi da helt sikkert nedlægge veto – selv når de overholder Københavnskriterierne, hvis de kommer til det. Det er lande, som ikke har en demokratisk kultur, sådan som vi har, og det er faktuelt.

Så vi støtter forslaget. Vi synes, det er et godt forslag. Vi kan også godt se problematikken i at have en overskrift, hvor der står »muslimske lande« – selvfølgelig kan vi det – for hvis ikke vi havde haft problemerne med islam, havde vi aldrig nogen sinde sat spørgsmålstegn ved, om religion var noget, vi blev nødt til at forholde os til, også i forhold til hvem der måtte være medlem af EU. Nye Borgerlige kommer til at støtte forslaget.

Kl. 17:06

Tredje næstformand (Karsten Hønge):

Der er en kort bemærkning til hr. Christian Friis Bach, Radikale Venstre.

Kl. 17:06

Christian Friis Bach (RV):

Tak til hr. Kim Edberg Andersen. Hr. Kim Edberg Andersen nævnte jo, at han var træt i dag, og derfor vil jeg bare bede hr. Kim Edberg Andersen bekræfte, at jeg fremførte, at Sverige selvfølgelig skal være med i NATO, og at de også kommer med i NATO, længe før Tyrkiet bliver medlem af EU.

Kl. 17:06

Tredje næstformand (Karsten Hønge):

Ordføreren.

Kl. 17:06

Kim Edberg Andersen (NB):

Så har jeg ikke været så træt, som ordføreren selv har været, da han stod heroppe. For ordføreren sagde, at Tyrkiet skulle med, hvis de overholdt Københavnskriterierne, og så sagde ordføreren det her med, at han troede, at hans tidslinje og hans opfattelse af det var bedre end min. Hvem ved? Der er præsidentvalg. De får en ny præsident, de overholder alle kriterierne om 14 dage, og de er stadig væk imod svensk NATO-medlemskab, men så skal de være medlem af EU. Og det var jo det, ordføreren sagde. Uanset hvor træt jeg bliver, når Radikale er på talerstolen – og det bliver jeg en gang imellem – må jeg indrømme, at det fangede jeg ret klart.

Kl. 17:07

Tredje næstformand (Karsten Hønge):

Spørgeren afstår for anden korte bemærkning. Næste korte bemærkning er til hr. Søren Søndergaard, Enhedslisten.

Kl. 17:07

Søren Søndergaard (EL):

Nu introducerede ordføreren noget, der hed demokratisk tradition, som et kriterie. Der vil jeg bare lige spørge om, hvor lang den demokratiske tradition er i Tyskland. Hvor lang er den demokratiske tradition i den del af Tyskland, der hed Østtyskland? Hvor lang er den demokratiske tradition i Bulgarien og Rumænien? Det er bare for at få et overmål på.

Kl. 17:07

Tredje næstformand (Karsten Hønge):

Ordføreren.

Kl. 17:07

Kim Edberg Andersen (NB):

Jeg er helt sikker på, at hr. Morten Messerschmidt kan hjælpe mig med datoerne, når han kommer herop, men skal vi ikke bare sige, at den er noget længere, end den er i de muslimske lande, hvor hr. Søren Søndergaards parti fuldstændig sætter blændere for øjnene og siger, at der ingen problemstilling er med religion. Det er jo det, jeg altid har hørt fra Enhedslisten. Så nej, jeg kan ikke datoerne i hovedet, men jeg er helt sikker på, at hvis man stiller spørgsmålet til ministeren, vil han sende en hel liste med datoer og årstal på, hvornår der blev indført demokrati i alle de nævnte lande.

Kl. 17:08

Tredje næstformand (Karsten Hønge):

Spørgeren.

Kl. 17:08

Søren Søndergaard (EL):

Jeg har naturligvis på intet tidspunkt sagt, at der ikke var nogen problemer i muslimske lande. Altså, okay, ordføreren er ny og ved ikke, at jeg har fremsat adskillige forslag om suspension af alle optagelsesforhandlinger med Tyrkiet, og jeg regner da også med, at vi inden længe kan fremsætte et forslag om at smide Tyrkiet ud af NATO, og hvad ved jeg. Men altså, undskyld, hvad er svaret på spørgsmålet? Når man stiller som kriterie, at der skal være en vis demokratisk tradition, må man vel kunne forklare, hvor lang tid det er.

Kl. 17:08

Tredje næstformand (Karsten Hønge):

Ordføreren.

Kl. 17:08

Kim Edberg Andersen (NB):

Jamen lad os sige, at hvis den demokratiske tradition bliver defineret af, hvornår man opfylder Københavnskriterierne, som jeg hørte tidligere, er det jo, lige så snart man begynder at gøre det. Og der må man sige, at det er EU-landene jo så blevet optaget på. Altså, du skal huske, at jeg er fra Nye Borgerlige. Vi støtter til enhver tid, når Enhedslisten siger, at Tyrkiet ikke skal med i EU. Hvis I kommer med det, lover jeg at stemme for det. Men virkeligheden er jo bare, at det her i sidste ende er et spørgsmål om, at muslimske lande ikke har demokrati, som er sammenligneligt med de lande, vi ellers gerne vil være sammen med i Europa. Og så er der, som ordføreren siger, kritik af nogle af de lande, der allerede er i EU – ja, men ikke noget, der er i nærheden af den kritik, der ville komme, hvis det havde været Tyrkiet.

Kl. 17:09

Tredje næstformand (Karsten Hønge):

Der er ikke flere korte bemærkninger, så vi siger tak til hr. Kim Edberg Andersen, Nye Borgerlige. Så er turen kommer til ordføreren for forslagsstillerne, hr. Morten Messerschmidt, Dansk Folkeparti.

Kl. 17:09

(Ordfører for forslagsstillerne)

Morten Messerschmidt (DF):

Tak, formand. Det er med velberådet hu, at det forslag, vi har behandlet nu, er skrevet netop, som det er, for vi kunne jo selvfølgelig sagtens have valgt at sige, at der skal nedlægges veto mod ikkevestlige lande. Det kan være, det var gledet lidt lettere ned blandt nogle af ordførerne, men så havde vi jo ikke fået den opførelse eller den erkendelse, som man har set her blandt hovedparten af partierne, at der stadig ikke er nogen egentlig forståelse af, hvor central en faktor i vores samfundsliv, vores hverdagsliv og i vores politik, religion egentlig er. Og det er jo lidt beskæmmende. Det er mere end 30 år siden, Fukuyama skrev »End of History and the Last Man«, som ganske hurtigt, det tror jeg alle forstod, den 11. september 2001, blev afsløret som et fupnummer. Det er tilsvarende næsten 30 år siden, at Samuel P. Huntington skrev sit digre værk om sammenstødet mellem civilisationerne, som jo må siges efterfølgende i den grad at være blevet bekræftet. Vi befinder os i en tid, det har vi sådan set gjort i rigtig, rigtig mange år, hvor netop kultur, traditioner, herunder selvfølgelig religion, spiller en stadig større rolle.

Hvis ikke man forstår det, tror jeg aldrig nogen sinde man rigtig kommer til at forstå sig selv, hverken som dansker eller som europæer. For det er jo i sagens natur ikke noget tilfælde, at det er i Europa, at oplysningstiden bryder igennem; det er jo ikke noget tilfælde, at det er i Europa, at renæssancen slår sin første gnist, i øvrigt samtidig med at islam vandt ind på Balkan; det er ikke noget tilfælde, at det er her, demokratiet fødes og alle de grundtræk, som vi egentlig tager for givet og kalder for europæiske værdier, men som jo grundlæggende er kristne værdier. Det er jo ikke sådan, at der ikke findes fejlbarlige kristne mennesker. Dem tror jeg hr. Søren Søndergaard vil være i stand til at opremse utallige af, om ikke andet kan han jo starte med alle dem, som forkastede kristendommen i hans gamle parti. Nej, der ikke nogen garanti for, at man inden for den kristne verden rammer den perfekte samfundsmodel.

Men det, der er en god sandsynlighed for, er, at man rammer sekularismen, altså det, at man adskiller det religiøse fra det politiske, og der er en ret god sandsynlighed for, at det er præcis det modsatte, der slår igennem i islam, for der er ikke nogen sekularisme, der er ikke nogen Jesus, der siger, at man skal give Gud, hvad Guds er, og kejseren, hvad kejserens er. Det er jo derfor, at vi netop i alle muslimske lande, i hvert fald i Europa og Mellemøsten osv., kan se, hvordan demokratiet har meget trange vilkår, hvordan loven som retsstatens fundament har meget trange vilkår, hvordan kønnenes ligestilling, hvordan minoriteters rettigheder osv. er noget, som man i bedste fald kan drømme sig til, hvis det ikke er helt forbudt i de lande. Det findes vist også i både Iran og i Saudi-Arabien. Det er derfor, at når man forholder sig til, hvad det så er, der skal være fremtidens Europa, hvad det er for nogle lande, man skal indlemme i EU, og det ved vi jo regeringen vil, man har timet sit udspil, i forhold til at vi skulle diskutere det her i dag – det er vi glade for – og vi ved, at regeringen derfor har en ambition om at skulle have flere lande ind i EU, så er man selvfølgelig også nødt til at forholde sig til, hvad det så er for en historik, en natur, hvad det så er for nogle konsekvenser, det får, når man udvider.

Vi har siden især 2004 gennemført udvidelser med lande, som måske kulturelt, ja, historisk, har været samhørende med os, men som jo politisk har været adskilt meget fra os – de tidligere Sovjetlande, Rumænien, Bulgarien, Polen osv., og alene at se, hvor store vanskeligheder der har været med at indlemme dem i EU, hvor lang tid der har skullet gå, næsten 20 år, før vi ikke længere taler om nogle af de sammenstød, der er, burde altså vække en lille bekymring i forhold til så også at indlemme lande, som kommer fra et kulturelt religiøst helt andet afsnit i verdenshistorien. Det er derfor, vi i Dansk Folkeparti insisterer på at tale om tingene, som de er, og sige, at det, der selvfølgelig er problemet i de muslimske lande, er islam og deres manglende evne til at udvikle sig i retning af det, som vi betragter som europæiske værdier.

Hvis man skulle være bare en lille smule hungrende efter eksempler på det, kan man jo se på det største muslimske land, der er blandt kandidatlandene, nemlig Tyrkiet. Tyrkiet, som tilbage i slut-1990'erne blev betragtet som det ene prægtige eksempel på, at demokrati og islam ikke var uforenelige størrelser. Vi var nogle, der dengang advarede og sagde: Kan det nu virkelig passe, lad os nu lige se, hvor tingene bevæger sig hen. Pludselig kom der så en personlighed på scenen, en mand ved navn Erdoğan, der i den grad har vist, at demokrati i et muslimsk land i bedste fald skal holdes fast af en stærk autoritet, hæren, og hvis man ikke gør det, at det kun for en kort stund. Og der har EU jo som nyttige idioter ageret aktør for Erdoğan ved at presse hæren ud af den tyrkiske forfatning og på den måde bane vejen for det stadig mere autoritative regime, som han repræsenterer, og som han jo tilsyneladende har, og som næres af en stor, stor del af den tyrkiske befolkning.

Kl. 17:15

Betyder det, at der ikke i Tyrkiet er demokrater? Nej, det gør det åbenlyst ikke. Jeg har selv siddet i både Europarådet og i andre formelle forsamlinger med dem. Men det betyder, at Tyrkiet som land, som kulturel enhed, som nation, hvis man overhovedet blandt muslimske lande kan tale om at være en nation, jeg tror mere, man opererer ud fra en forståelse af umma end af nationen – det er jo også et europæisk-kristent begreb – jo uomtvisteligt har været lærestykket på, hvad man kan forvente i de muslimske lande i forhold til demokratiets udvikling og afvikling, og derfor hører de muslimske lande ikke til i EU, fordi man er så gensidigt afhængige.

Vi kan lave frihandelsaftaler, vi kan lave forsvarsaftaler, det har man jo gjort i NATO, som det er blevet nævnt, men hvad angår en så integrerende enhed som EU, hvor der er fri bevægelighed og arbejdstagere, hvor der er lovgivning helt ned i de mindste detaljer for, hvordan samfundet skal indrettes, må man sige, at der er der en grænse for, hvor forskellig man kan acceptere vi er. Det sjove er, at der heller ikke er nogen af ordførerne, der har kunnet pege på, hvor det går utrolig godt i de muslimske lande i forhold til den såkaldte dialog, man jo har. Vi har hældt, jeg ved ikke hvor mange milliarder i Tyrkiet i forhold til kvindeprojekter, demokratiprojekter, bedre infrastruktur, 3G, 4G, 5G, og hvad ved jeg, strukturfondsmidler, som kunne have fået hele Bulgarien og Rumænien til at ligne New York, men hvad er det endt med? Et land, der bare står stille og bevæger sig længere og længere ind i Mellemøsten.

Med hele den erfaring kunne man måske have forventet, at der var en lidt større refleksion over, hvad det egentlig er for en verden, vi lever i, og at religion altså ikke bare er noget overtro, hr. Søren Søndergaard, som vi kan efterlade på historiens mødding, men at det faktisk nok er den mest styrende og definerende størrelse i et menneskes liv, i et samfunds liv, og det er det, som danner rammen om, hvordan samfundet udvikler sig. Derfor er det det, der danner rammen om, hvordan EU udvikler sig, og derfor skal vi selvfølgelig ikke have hverken Tyrkiet, Albanien eller andre lande, hvor der er store muslimske befolkningsgrupper, med i den her klub. Tak, formand.

Kl. 17:17

Tredje næstformand (Karsten Hønge):

Der er ingen korte bemærkninger, så vi siger tak til hr. Morten Messerschmidt, Dansk Folkeparti.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Europaudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

25) 1. behandling af beslutningsforslag nr. B 95:

Forslag til folketingsbeslutning om at ophæve arealreservationer og planer om en motorvej i Ring 5-transportkorridoren i Nordsjælland.

Af Mette Abildgaard (KF), Sofie Lippert (SF), Kenneth Fredslund Petersen (DD), Jette Gottlieb (EL), Martin Lidegaard (RV), Mette Thiesen (DF), Helene Liliendahl Brydensholt (ALT) og Pernille Vermund (NB).

(Fremsættelse 17.03.2023).

Kl. 17:17

Forhandling

Tredje næstformand (Karsten Hønge):

Forhandlingen er åbnet, og den første, der får ordet, er ministeren for landdistrikter. Velkommen.

Kl. 17:18

Ministeren for landdistrikter (Louise Schack Elholm):

Tak for ordet. I dag skal vi behandle beslutningsforslaget B 95 om ophævelse af den nordlige del af Ring 5-transportkorridoren. Beslutningsforslaget handler i vid udstrækning om samme problemstilling, som vi behandlede torsdag den 11. maj i et forslag om ophævelse af den sydlige del af Ring 5-transportkorridoren, og mit budskab her er på linje med, hvad jeg sagde i torsdags.

Transportkorridoren er i dag reserveret til fremtidige vejanlæg som en Ring 5-forbindelse. Transportkorridoren er også reserveret til fremtidige energiforsyningsanlæg. Det kan f.eks. være højspændingsledninger, naturgas, transmissionsledninger og andre strækningsanlæg. En Ring 5-forbindelse indgår ikke i en infrastrukturplan frem til 2035. Vi har i regeringen det klare udgangspunkt, at vi ikke ønsker at opretholde en arealreservation, hvis den ikke er nødvendig.

Der har gennem tiden, som nu, været flere ønsker om indsnævringer og ophævelse. I 2019 igangsatte den daværende regering en undersøgelse af linjeføringer for en fremtidig motorvej i den sydlige del af Ring 5. Den daværende regering igangsatte samtidig en forberedelse af et beslutningsgrundlag for en eventuel indsnævring af transportkorridoren i nord under hensyn til fremtidig transport og energiforsyningsanlæg. Resultatet af det arbejde er to analyser, som Vejdirektoratet offentliggjorde i april 2022.

Vi skal forholde os ordentligt til det arbejde, som Vejdirektoratet har lavet. Det skal vi, så vores beslutning om arealreservationen er holdbar. Regeringen vil derfor gennemføre en velforberedt samlet drøftelse med alle Folketingets partier, for som det fremgår af regeringsgrundlaget, vil vi følge op på Vejdirektoratets analyser og indkalde Folketingets partier til drøftelser. Jeg har allerede sendt en mødeinvitation til partierne, og på den baggrund kan regeringen ligesom i torsdags ikke på nuværende tidspunkt støtte beslutningsforslaget. Men de spørgsmål, der skal tages stilling til, ønsker jeg at drøfte med ordførerne i nærmeste fremtid. Tak for ordet.

Kl. 17:20

Tredje næstformand (Karsten Hønge):

Der er en kort bemærkning til fru Mette Abildgaard, Det Konservative Folkeparti.

Kl. 17:20

Mette Abildgaard (KF):

Tak til ministeren for at stille sig til rådighed for debatten i dag og for, at vi kan have den her diskussion. Jeg er jo glad for, at ministeren har indkaldt til møde, og jeg er glad for, at ministeren gerne vil tage drøftelserne. Men jeg må indrømme, at jeg er lidt skuffet over, at det, forstå mig ret, bare er drøftelser. For jeg mener, at det, der er brug for på det her område, er handlinger. Ministerens eget parti var jo selv et af de partier, der udgjorde det flertal, som i sidste folketingssamling stemte beslutningsforslag igennem, som gik på præcis det samme, nemlig at få ophævet den her arealreservation. Der var et indledende møde hos den daværende minister, men man kom aldrig videre.

Kan ministeren give et indtryk af, hvad vi kan forvente af drøftelser? Er det det samme som forhandlinger, hvor der skal træffes beslutninger, eller hvad betyder drøftelser i ministerens ordbog?

Kl. 17:21

Tredje næstformand (Karsten Hønge):

Ministeren.

Kl. 17:21

Ministeren for landdistrikter (Louise Schack Elholm):

I første omgang er det vigtigt for mig, at alle diskuterer ud fra samme grundlag. Flere af partierne var her ved sidste valg. Der er en del nye partier. Der er også en ny ordførerkreds, fordi det her er flyttet over i landdistriktsordførerkredsen. Derfor er det i første omgang vigtigt for mig, at vi alle sammen får gennemgået, hvad det egentlig er, der ligger til grund her, så vi har et fælles vidensgrundlag at diskutere ud fra. Dernæst skal vi selvfølgelig drøfte det videre.

Kl. 17:22

Tredje næstformand (Karsten Hønge):

Spørgeren.

Kl. 17:22

Mette Abildgaard (KF):

Jeg kan sagtens forstå ministerens ønske om at være velforberedt og have et fælles vidensgrundlag. Det synes jeg også at man har rig mulighed for at have som politiker, eftersom der er blevet lavet rigtig mange analyser, rapporter, dokumenter, undersøgelser og alt muligt andet. Jeg tror, at det, som de mange, der bor inden for arealreservationen, efterspørger nu, er handling. Så kan ministeren give et indtryk af tidshorisonten for det her og måske også løfte sløret for, hvad der skal ske med jorden i arealreservationen? Er ministeren forpligtet af andet? Ikke, at jeg er det. Hvad er tankerne med arealet?

Kl. 17:22

Tredje næstformand (Karsten Hønge):

Ministeren.

Kl. 17:22

Ministeren for landdistrikter (Louise Schack Elholm):

I første omgang synes jeg, at det er vigtigt, at alle får det samme vidensgrundlag. Jeg er med på, at det er lidt forskelligt, hvor mange undersøgelser man har været inde over tidligere, men netop derfor synes jeg, at det er vigtigt, at vi når til samme vidensniveau. Så synes jeg, at vi skal tage drøftelserne derfra. Jeg ser i hvert fald frem til det, og jeg vil også meget gerne lytte til de kommentarer, der vil være til mødet.

Kl. 17:23

Tredje næstformand (Karsten Hønge):

Næste korte bemærkning er til hr. Martin Lidegaard, Radikale Venstre.

Kl. 17:23

Martin Lidegaard (RV):

Jeg kunne ikke lade være med at tænke på, da jeg gik herned, hvornår fru Mette Abildgaard og jeg første gang havde den her sag i Folketingssalen. Det er grumme lang tid siden, og vi har jo så haft en god tradition for at diskutere den i hver eneste folketingssamling. Og hver gang er det gået lidt fremad. Der har været flere partier, der er kommet med, vi har bevæget os lidt fremad, men udfordringen er selvfølgelig, at ude i den virkelige verden har det stået helt stille. Der er ikke nogen af de lodsejere, der er berørt af det her, der er blevet hjulpet indtil nu.

Det, det er lidt specielt ved det, er, at da vi var der sidste gang, var Venstre jo med os, og vi var så alle sammen til møde hos den socialdemokratiske minister. Og det er jo en offentlig hemmelighed, at Socialdemokratiet nu sådan set er det eneste parti, der er imod det her, men selv de, måtte vi forstå, kunne jo godt se, at i hvert fald fra Helsingør og hele vejen ned igennem Gribskov osv. kan der ikke ligge en vej, fordi det går gennem fredede områder. Så der kunne man sådan set godt starte med måske at give nogle af de her lodsejere fri og give plads til noget mere natur og ro i sjælen. Og så var der nogle andre områder, hvor man skulle diskutere noget arealanvendelse og sådan noget. Men kunne vi ikke eventuelt få en lidt opdelt proces, så vi får, jeg havde nær sagt, befriet de områder, vi kan, som alle er enige om, og så fokuserer på de sidste derefter?

Kl. 17:24

Tredje næstformand (Karsten Hønge):

Ministeren.

Kl. 17:24

Ministeren for landdistrikter (Louise Schack Elholm):

Jeg forstår godt, at det har været en sag i mange år. Det er jeg godt klar over. Der har været mange undersøgelser gennem tiden af det her, ingen tvivl om det. Og jeg forstår også godt den bekymring, som lodsejere har i forhold til de reservationer, der ligger. Det er derfor, jeg tager det her så alvorligt.

Jeg synes, det er vigtigt, at vi alle sammen, når vi skal diskutere det, har et fælles vidensgrundlag, og derfor synes jeg, det er vigtigt, at vi starter med at få gennemgået, hvad det er, der præcis ligger til grund for det, og så tager drøftelserne derefter.

Kl. 17:24

Den fg. formand (Bjarne Laustsen):

Værsgo til spørgeren.

Kl. 17:24

Martin Lidegaard (RV):

[Lydudfald] ... kommer meget længere end det her vidensgrundlag i dag, men hvornår tænker ministeren at det så kan præsenteres, dette vidensgrundlag, og vi kan komme videre? For det tror jeg sådan set er det, der optager de folk, der er optaget af den her sag derude og i Nordsjælland.

Kl. 17:25

Den fg. formand (Bjarne Laustsen):

Værsgo til ministeren.

Kl. 17:25

Ministeren for landdistrikter (Louise Schack Elholm):

Tak. Jeg har indkaldt til første møde, som skal være her inden sommerferien, og så ser vi på, hvornår vi får det næste møde, og det kan nok ikke nås inden sommerferien, men så i hvert fald på den anden side af sommerferien.

Kl. 17:25

Den fg. formand (Bjarne Laustsen):

Så er det fru Susie Jessen fra Danmarksdemokraterne. Værsgo.

Kl. 17:25

Susie Jessen (DD):

Tak for talen, og tak for indkaldelsen til drøftelser. Vi er jo et nyt parti, og vi glæder os også til de drøftelser, der skal finde sted om det her. Men jeg kunne godt tænke mig at følge lidt op på det, som fru Mette Abildgaard siger, for ministeren ved jo også godt, hvor mange landsbysamfund det her kommer til at gå ud over, hvis den her Ring 5 gennemføres. Vi har jo alle sammen set, hvordan Venstre også før valget har arbejdet for at ophæve den her arealreservation, bl.a. den politiske ordfører, Morten Dahlin, som var med i en decideret ringmafia om det her før valget. Så jeg kunne egentlig godt bare tænke mig at høre helt basalt: Mener Venstre stadig, at arealreservationen skal ophæves?

Kl. 17:26

Den fg. formand (Bjarne Laustsen):

Værsgo til ministeren.

Kl. 17:26

Ministeren for landdistrikter (Louise Schack Elholm):

Nu taler jeg på vegne af regeringen, og jeg kan sige, at vi har taget det meget alvorligt. Derfor er jeg også glad for, at der står i regeringsgrundlaget, at vi vil indkalde til drøftelser. Og det er jo så det, jeg allerede har taget initiativ til.

Kl. 17:26

Den fg. formand (Bjarne Laustsen):

Så er det spørgeren.

Kl. 17:26

Susie Jessen (DD):

Tak. Men så vil jeg gerne spørge ministeren som landdistriktsminister, om ministeren mener, at det her en god idé. For der er jo landsbysamfund, som det her kommer til at have en stor effekt for, hvis det føres ud i livet. Så er det en specielt god ting for landdistrikterne, at landsbysamfund vil skulle lade livet?

Kl. 17:26

Den fg. formand (Bjarne Laustsen):

Værsgo til ministeren.

Kl. 17:26

Ministeren for landdistrikter (Louise Schack Elholm):

Man skal jo altid se på, hvilke konsekvenser ens valg har, og det er jo derfor, man skal træffe informerede valg. Derfor er det også vigtigt for mig, at vi får et ordentligt vidensgrundlag, før vi tager stilling til det her, for alle valg vender to veje. Så vi skal have et ordentligt vidensgrundlag, før vi tager endeligt stilling.

Kl. 17:26

Den fg. formand (Bjarne Laustsen):

Tak. Der er ikke flere spørgsmål til ministeren for landdistrikter. Så går vi til ordførerrækken, og den første ordfører er hr. Kasper Roug fra Socialdemokratiet. Værsgo.

Kl. 17:27

(Ordfører)

Kasper Roug (S):

Tak for ordet, formand. Det er jo anden gang inden for en uge, at vi skal drøfte arealreservationerne i forbindelse med Ring 5-transportkorridoren. I sidste uge diskuterede vi jo den sydlige transportkorridor, som ministeren også var inde på, og nu tager vi så debatten igen, for anden gang på en uge, og det gør vi selvfølgelig gerne. Vi i Socialdemokratiet er enige i, at der ikke skal være unødige arealreservationer, men arealreservationerne er der jo af en grund. Er de først fjernet, er det en beslutning, der ikke kan laves om. Derfor må vi også have en grundig drøftelse i Folketinget, inden vi træffer en beslutning om, hvad der skal ske med dem.

Vi synes derfor, det er vigtigt, at vi får taget tingene i den rigtige rækkefølge, og at vi i første omgang inddrager det store analysearbejde, som Vejdirektoratet jo allerede har lavet af både den nordlige og sydlige transportkorridor. Jeg forstår godt, at man kan være utålmodig, for arealreservationerne har været der i rigtig mange år, men omvendt kan jeg så også godt undre mig over det hastværk, man nu lægger op til. For netop fordi det har været så længe undervejs, er det vigtigt, at vi får truffet en beslutning på et ordentligt grundlag, så man som beboer i området ved, hvad man kan regne med.

Det fremgår af regeringsgrundlaget, at regeringen gerne vil indkalde Folketingets partier til at drøfte analysen fra Vejdirektoratet af Ring 5-korridoren i Nordsjælland, og som ministeren også fortalte i sidste uge, er Folketingets landdistriktsordførere og transportordførere inviteret til et møde, hvor der er en gennemgang af Vejdirektoratets analyser allerede her inden sommerferien – altså analyser, der vedrører både den nordlige og sydlige transportkorridor. Det synes vi i Socialdemokratiet må være den rigtige rækkefølge. Vi bruger den nyeste viden på området og får nu set bredt på området og de forskellige hensyn: trængsel, natur, miljø, beboere osv.

Jeg kunne forstå på debatten i sidste uge, at flere kvitterede for invitationen fra ministeren og ser frem til drøftelserne. Jeg kunne også forstå på debatten i sidste uge, at flere af partierne ønsker den omvendte proces, altså at vi først ophæver arealreservationerne og derefter tager stilling til, hvad der skal ske med arealerne. Det synes jeg ærlig talt er at vende tingene på hovedet, og det vil heller ikke skabe en endelig afklaring for de mennesker, der bor i området. Socialdemokratiet kan derfor ikke støtte forslaget, og vi ser frem til de kommende drøftelser med Folketingets partier om fremtiden for arealreservationerne i både den nordlige og sydlige del.

Kl. 17:29

Den fg. formand (Bjarne Laustsen):

Tak for det. Der er en kort bemærkning fra fru Mette Abildgaard fra Det Konservative Folkeparti. Værsgo.

Kl. 17:29

Mette Abildgaard (KF):

Når vi drøfter den nordlige og den sydlige del hver for sig, er det, fordi der er ganske mange forskellige problemstillinger i forhold til den nordlige og den sydlige del. Der er også meget forskellig historik. Den nordlige del har bagudrettet været velundersøgt i længere tid end den sydlige del, og der er rigtig mange naturområder, som arealet går igennem i den nordlige del. Det tror jeg er i lidt mindre grad i den sydlige del, uden at jeg tør sige det helt skråsikkert. Men der er ikke nogen tvivl om, at nøglen til at få nedlagt Ring 5 er Socialdemokratiet. Det er det store parti, som bliver ved med at stå stædigt fast i forhold til det her.

Jeg vil egentlig bruge min taletid her på at opfordre til, at Socialdemokratiet også sender repræsentanter, der har det synspunkt, til de mange lokale debatter, der er om Ring 5, for der er det endnu ikke lykkedes mig at møde en socialdemokrat, der har forsvaret partiets synspunkt herinde på Christiansborg. Der lykkes man hver gang med at finde en lokal socialdemokrat, som mener, at transportkorridoren skal nedlægges, så jeg synes, at man skal lidt bedre i kontakt med sit kommunale bagland på det område.

Kl. 17:30

Den fg. formand (Bjarne Laustsen):

Værsgo til ordføreren.

Kl. 17:30

Kasper Roug (S):

Nu kan jeg jo ikke vide, hvad socialdemokratiske kommunalpolitikere ude i de lokale områder siger til de her arealreservationer, men jeg kan sige, at Socialdemokratiet ikke mener, at vi skal nedlægge de her områder på nuværende tidspunkt.

Kl. 17:31

Den fg. formand (Bjarne Laustsen):

Medspørgeren. Værsgo.

Kl. 17:31

Mette Abildgaard (KF):

Jeg har egentlig stor respekt for, at man står på mål for sine synspunkter, men så synes jeg også, at man fra centralt hold i partiet må uddelegere nogle partisoldater til at forsvare det synspunkt ude lokalt. For jeg synes, der er noget uærligt i, at når man tager debatten op til et folketingsvalg i forsamlingshusene ude lokalt, så sender man sjovt nok altid lige den lokale socialdemokrat, som går ind for det modsatte af, hvad partitoppen herinde på Christiansborg mener. Så jeg synes egentlig, det er lidt uærligt, at man ikke står på mål for det derude, hvor det virkelig gælder, og hvor lodsejerne bor, som ejer de ejendomme, som er underlagt de her mange begrænsninger, på trods af at vi realistisk set aldrig får en motorvej – heldigvis – på det her areal.

Kl. 17:31

Den fg. formand (Bjarne Laustsen):

Værsgo til ordføreren.

Kl. 17:31

Kasper Roug (S):

Jamen jeg er jo rigtig glad for, at ordføreren bekymrer sig sådan om Socialdemokratiets ærlighed, og jeg kan da bare sige, at vi selvfølgelig er et ærligt parti. Vi er et parti, der står på mål for det, vi nu synes. Vi ser jo på landet som helhed. Vi ser også transportkorridoren som en mulighed for, at vi kan udvide vores transportnet, som vi jo, hvis vi ikke passer på, risikerer brænder sammen på lang sigt. I Socialdemokratiet kigger vi gerne langt frem i tiden og kigger ikke nødvendigvis på nutidige populære beslutninger. Det mener jeg da også at De Konservative altid gjort.

Kl. 17:32

Den fg. formand (Bjarne Laustsen):

Så er det hr. Martin Lidegaard for en kort bemærkning.

Kl. 17:32

Martin Lidegaard (RV):

Jeg havde egentlig ikke tænkt mig at tage ordet igen, men jeg blev bare lidt slået af ordførerens bemærkninger om, at der var behov for at få belyst den her sag yderligere. Den er godt nok blevet meget belyst igennem mange, mange år. Det er måske lidt mere ærligt at sige, at vi har belyst den, men at vi har så forskellige holdninger til, hvilken konklusion der skal træffes. Det er selvfølgelig også derfor, at jeg er lidt nysgerrig på, hvad det yderligere er, der kan belyses. Er det ikke mere ærligt at sige, at det her jo nok så i sidste ende beror på en diskussion internt i regeringen om, hvordan det her skal ende? For for mig står det rimelig klart, at der aldrig kommer en motorvej fra Helsingør gennem alle de her fredede områder ind til København. Kan vi ikke starte der? Er vi ikke enige om det? Så hvis der er noget, der skal diskuteres, er det noget på Vestegnen. Men fra Helsingør og gennem de fredede områder kan vel heller ikke Socialdemokratiet forestille sig at man kan pløje en motorvej igennem?

Kl. 17:33

Den fg. formand (Bjarne Laustsen):

Værsgo til ordføreren.

Kl. 17:33

Kasper Roug (S):

Nu mener jeg godt ikke, jeg har sagt, at vi skal belyse mere. Jeg har sagt, at vi skulle holde det ordførermøde, som ministeren også nævnte, og det er jo, fordi vi skal tage tingene i den rigtige rækkefølge. For mig er det ret vigtigt, at vi laver nogle beslutninger her i Folketinget med en høj kvalitet, og det kræver altså, at vi en gang imellem mødes for at diskutere den analyse, som Vejdirektoratet jo allerede har lavet. Så jeg synes egentlig, at det er fair nok, at man står på talerstolen og siger: Vi bliver nødt til lige at mødes først; vi bliver nødt til lige at diskutere det her og få en faglig vurdering af, hvad der faktisk ligger til grund for, om man skal indskærpe det eller man skal nedlægge det eller på anden måde ændre det.

Kl. 17:34

Den fg. formand (Bjarne Laustsen):

Spørgeren.

Kl. 17:34

Martin Lidegaard (RV):

Jeg siger i al stilfærdighed, at den faglige vurdering føler jeg nok vi har fået netop i det analysegrundlag, som ordføreren henviser til. Hvis vi bare lige tager den øverste del af tracéet her fra Helsingør ned over de fredede områder ved Gribskov, kan ordføreren se for sig en motorvej i lige de områder?

Kl. 17:34

Den fg. formand (Bjarne Laustsen):

Ordføreren.

Kl. 17:34

Kasper Roug (S):

Jeg har jo stor respekt for ordførerens fantasi, men jeg skal ikke kunne forudse alle mulige spændende fremtidsscenarier. For mig er det bare vigtigt, at der er et fagligt grundlag for, hvordan vi planlægger infrastruktur i det her land, og det gælder jo altså også potentiel set en Ring 5. Jeg tror ikke, at der er nogen herinde, der kan forudse, hvad der sker i Nordsjælland om 10, 15 eller 20 år. Det kan jeg heller ikke selv, og derfor skal vi selvfølgelig være åbne over for at lave en fornuftig og en veltilrettelagt planlægning.

Kl. 17:35

Den fg. formand (Bjarne Laustsen):

Tak. Der er ikke flere korte bemærkninger til Socialdemokratiets ordfører. Så vi kan gå videre i ordførerrækken, og det er til hr. Hans Christian Schmidt for Venstre. Værsgo.

Kl. 17:35

(Ordfører)

Hans Christian Schmidt (V):

Tak, formand. Med beslutningsforslaget her ønsker forslagsstillerne at ophæve arealreservationen af den nordlige del af Ring 5-korridoren. I Venstre støtter vi intentionerne om, at der ikke skal være unødvendige arealreservationer. De krænker nemlig både den private ejendomsret og skaber en masse usikkerhed for dem, der bor eller driver virksomhed i eller omkring reservationen.

Det var derfor til vores store glæde, at vi fik skrevet ind i regeringsgrundlaget, at der nu skal følges op på analysen fra Vejdirektoratet om arealreservationen, og at Folketingets partier skal indkaldes til drøftelse herom, hvilket ministeren jo også har meddelt er sket. Det er en drøftelse, der er yderst relevant, særlig i lyset af at der er indgået en bred aftale om fremtidens struktur frem til 2035, hvor der vel at mærke ikke er blevet planlagt en motorvej i Ring 5-korridoren.

Derfor er vi, som jeg sagde lige før, meget tilfredse med, at ministeren netop har indkaldt til disse drøftelser, og vi ser frem til at deltage konstruktivt. Derfor synes vi også, det mest rigtige er at tage den videre drøftelse i forhandlingslokalet. Det er så også nødt til at ende med en konklusion om, at vi ikke støtter beslutningsforslaget, som det ligger her, for vi forhandler jo ikke både et beslutningsforslag og selve de tanker, vi har stående i regeringsgrundlaget. Så vi skal sørge for, at der er en overensstemmelse, og det er der, ved at vi tager debatten i forhandlingslokalet.

Kl. 17:37

Den fg. formand (Bjarne Laustsen):

Tak. Der er ikke nogen korte bemærkninger til Venstres ordfører – er der kommet en? Det er der. Undskyld. Fru Mette Abildgaard fra Det Konservative Folkeparti i sidste øjeblik.

Kl. 17:37

Mette Abildgaard (KF):

Beklager, jeg havde trykket, men jeg tror ikke, det var gået helt igennem. Venstres ordfører skal ikke snydes for et spørgsmål.

Jeg kan forstå på ordføreren, at man er meget tilfreds med, at ministeren nu har indkaldt til en drøftelse. Jeg er meget ærgerlig over, at man i Venstre stiller sig tilfreds med så lidt. At der er indkaldt til en drøftelse, betyder jo ret beset bare, at man sender en invitation ud, at man sætter noget kaffe på kanden, og at man snakker lidt med nogle politikere. Man har lovet nul og niks.

Det var meget vigtigt for Venstre, at man fik det her ind i regeringsgrundlaget, altså at man ville følge op, ikke at man skulle træffe beslutninger, og ikke at man skulle give arealerne tilbage til de borgere, der har set arealanvendelsen begrænset i så mange år. Er det virkelig ambitionsniveauet hos Venstre? Stiller man sig virkelig tilfreds med en drøftelse, og at man vil følge op? Det er der altså ikke meget Ring 5-mafia over.

Kl. 17:38

Den fg. formand (Bjarne Laustsen):

Værsgo til ordføreren.

Kl. 17:38

Hans Christian Schmidt (V):

Nu er vi jo i den heldige situation, at jeg som transportminister selv har forhandlet det her og har indkaldt til drøftelse, og jeg skal da hilse og sige, at det ikke var drøftelser, der var enkle. Det tror jeg hr. Martin Lidegaard også kan nikke til, for han var jo blandt den flok, der var ovre ved mig dengang. Så jeg er ret sikker på, at de her drøftelser bliver intensive, og jeg er også sikker på og håber på, at der kommer et resultat ud af dem.

Men jeg kan jo godt høre, at det, man spørger om her, er: Mener Venstre det samme, som man mente før valget? Ja, vi går til forhandlingerne med præcis den samme holdning, som vi havde før valget. Det er også den holdning, vi går ind i forhandlingslokalet med til drøftelserne.

Kl. 17:39

Den fg. formand (Bjarne Laustsen):

Værsgo til spørgeren.

Kl. 17:39

Mette Abildgaard (KF):

Det glæder det mig at høre, og det glæder mig at høre, at Venstre ikke stiller sig tilfreds med det, man har fået indtil videre. Derfor lyder det simple opfølgningsspørgsmål: Hvad er succeskriteriet for Venstre? Hvornår har man været en succes i forhold til sin regeringsdeltagelse? Skal vi have ophævet arealreservationen inden for det næste folketingsår, eller skal der være truffet en beslutning om det? Hvad er succeskriteriet for Venstre i forhold til ophævelse af arealreservationen?

Kl. 17:39

Den fg. formand (Bjarne Laustsen):

Værsgo til ordføreren.

Kl. 17:39

Hans Christian Schmidt (V):

Nu har jeg jo haft fornøjelsen af at være mange år herinde i Folketinget, og hvis der er én ting, jeg har lært, er det, at man skal passe på med at tage intense interne forhandlinger i Folketingssalen. Det er meget enkelt, men der kommer sjældent noget godt ud af det. Derfor vil jeg også bare sige, at når jeg siger, at vi mener det samme, og at det er det synspunkt, vi går ind i forhandlingslokalet med, kommer jeg det ikke tættere. Man ved jo også godt, at vi er i en regering, hvor regeringspartierne måske knap er helt enige, i hvert fald har man ikke givet helt udtryk for det samme.

Så vi tager debatten inde i forhandlingslokalet, og jeg glæder mig til, at vi kommer til at møde alle jer derinde. Det skal nok blive en god drøftelse.

Kl. 17:40

Den fg. formand (Bjarne Laustsen):

Så siger vi tak til hr. Hans Christian Schmidt fra Venstre og byder velkommen til fru Charlotte Bagge Hansen fra Moderaterne. Værsgo.

Kl. 17:40

(Ordfører)

Charlotte Bagge Hansen (M):

Tak for ordet. Jeg står her på vegne af Peter Have i dag, da han er på tjenesterejse.

Først og fremmest tak til forslagsstillerne for at sætte fokus på arealreservationerne af Ring 5-transportkorridoren både med beslutningsforslaget i torsdags og det, vi behandler i dag. I år har området været reserveret i 50 år, og der mangler fortsat afklaring. Det er ikke godt nok. Det har, som forslagsstillerne rigtigt nok påpeger, medført store begrænsninger for både borgere og myndigheder i de berørte kommuner. I Moderaterne mener vi ikke, at vi skal reservere unødige og så store områder og slet ikke i så lang en årrække, som der er tale om her. Derfor er vi også glade for, at der i regeringsgrundlaget er lagt op til at følge op på Vejdirektoratets rapport gennem drøftelser på tværs af partierne, hvilket ministeren netop har indkaldt til i juni måned. Moderaterne støtter derfor ikke op om det konkrete beslutningsforslag. Tak.

Kl. 17:41

Den fg. formand (Bjarne Laustsen):

Tak for den tale. Så er det fru Mette Abildgaard for Det Konservative Folkeparti for en kort bemærkning.

Kl. 17:41

Mette Abildgaard (KF):

Jeg har egentlig fuld respekt for, at man internt i en regering skal blive enig om en position, og så er det ligesom den, der gælder. Men jeg sætter egentlig også stor pris på, når partierne kan være ærlige og sige, at vores udgangspunkt er sådan her, og så kan det være, at vi ender med at forhandle os frem til noget andet, men vores udgangspunkt i forhandlingerne er det her.

Forstod jeg ordførerens tale korrekt, hvis jeg opfattede det sådan, at man hos Moderaterne går ind for at nedlægge arealreservationen med udgangspunkt i de rapporter, der ligger fra Vejdirektoratet, og den viden, vi har allerede nu? Eller er man blot villig til at drøfte det her? Når vi så at sige skal gøre stillingen op internt i regeringen, må vi forstå, at Venstre er for at ophæve arealreservationen og Socialdemokratiet er imod. Hvad er Moderaterne?

Kl. 17:42

Den fg. formand (Bjarne Laustsen):

Værsgo til ordføreren.

Kl. 17:42

Charlotte Bagge Hansen (M):

Moderaterne er villige til at drøfte det her, og vi er absolut ikke argumentresistente. Når jeg hører nogle af de ting, de andre ordførere har fremført her i salen, synes jeg bestemt ikke, at det lyder som nogle dårlige forslag. Men vi venter og afklarer det i forhandlingslokalet og ser, hvad vi kommer ud med.

Kl. 17:42

Den fg. formand (Bjarne Laustsen):

Værsgo til spørgeren.

Kl. 17:42

Mette Abildgaard (KF):

Det synes jeg alligevel er lidt skuffende, altså at man ikke møder op i Folketingssalen med et svar på, om man går ind for at ophæve arealreservationen eller ej. Respekt for, at regeringen måske ikke har gjort sin endelige position op, men hvert enkelt parti må da gøre op med sig selv, om man går ind for at ophæve arealreservationen eller ej. At man er villig til at drøfte noget, synes jeg ikke er et ret klart svar til de massevis af borgere, for hvem det her er et meget konkret problem i hverdagen. Hvad kan de helt bruge det til, at man er villig til at drøfte noget? Så jeg spørger lige igen. Socialdemokratiet er imod. Venstre er for. Hvad er Moderaterne?

Kl. 17:43

Den fg. formand (Bjarne Laustsen):

Ordføreren.

Kl. 17:43

Charlotte Bagge Hansen (M):

Jamen nu står jeg her på vegne af ordføreren, som er Peter Have, og jeg har ikke et mandat med i dag, så jeg kan sige, lige nøjagtig hvor Moderaternes stillingtagen er. Jeg ved, hvor min egen er, men det hjælper jo ikke, at jeg giver udtryk for det her på talerstolen.

Kl. 17:43

Den fg. formand (Bjarne Laustsen):

Vi siger tak til fru Charlotte Bagge Hansen fra Moderaterne. Og vi byder velkommen til fru Sofie Lippert fra SF. Værsgo.

Kl. 17:43

(Ordfører)

Sofie Lippert (SF):

Tak skal du have. Jeg er en af de nye ordfører, som omtales som en af dem, der har brug for at vide mere om det her forslag eller projekt, inden vi tager stilling. Men på trods af at jeg er ny ordfører, har vi i SF valgt at beholde det under det gamle ordførerskab, nemlig transportordførerskabet. Og det er altså ikke, fordi jeg drømmer om, at det her skal blive ved med at være transportpolitik; faktisk er min ambition, at det skal holde op med at være transportpolitik.

For mig at se må ambitionen være at lægge planerne om en Ring 5-motorvej i graven og i stedet gøre politikken omkring de her arealer til politik, der handler om klima, om natur, om eventuelt at sætte vedvarende energianlæg op og beskytte de naturområder, der er i den her arealreservation. I den nordlige del handler det bl.a. om Mølleådalen. Og så handler det om at skabe tryghed for de mange, mange mennesker, der har boet i området og de seneste mange, mange årtier ikke har vidst, hvad der skulle ske.

Så i SF er vi for, og vi er medforslagsstillere på det her forslag, fordi vi mener, det er på tide, at vi endegyldigt lægger Ring 5-motorvejen i graven. Og jeg skulle hilse fra Enhedslisten og Alternativet og sige, at de mener det samme.

Kl. 17:45

Den fg. formand (Bjarne Laustsen):

Tak for talen til fru Sofie Lippert. Der er ikke nogen korte bemærkninger. Så vi kan byde velkommen til fru Susie Jessen fra Danmarksdemokraterne. Værsgo.

Kl. 17:45

(Ordfører)

Susie Jessen (DD):

Ligesom fru Sofie Lippert er jeg også en af de nyvalgte her i Folketinget, og jeg må indrømme, at da jeg hørte om den her arealreservation første gang, var jeg ved at falde ned af stolen – altså, i 50 år har arealet ligget. Jeg er 38 år, så den her arealreservation har eksisteret 12 år længere, end jeg har eksisteret – det er lidt tankevækkende, må man sige. Og det er jo bare ikke i orden at holde borgere og også kommunerne, hvor arealreservationen ligger, i så stor uvished i så mange år. Det har jo medført masser af usikkerhed og begrænsninger og udfordringer med køb og salg af huse. Ja, faktisk er de mennesker, der bor i de her områder, jo i al for lang tid blevet holdt hen i en usikkerhed i forhold til det område, hvor de har valgt at slå sig ned. Og det er jo bare ikke godt nok.

Når vi så ovenikøbet ser, hvilken påvirkning en transportkorridor som den her vil have på omgivelserne, så er idéen bare slet ikke god. Fru Sofie Lippert nævnte Mølleådalen, der er udpeget af UNESCO-verdensarv, og der er jo 20 landsby miljøer, som vil blive påvirket, hvis den her korridor bliver udnyttet. Så hvis vi ophæver arealreservationen, vil lige præcis de landsbyer og de kommuner få en meget bedre mulighed for at udvikle sig, og det er jeg meget optaget af.

Jeg må sige, at jeg også er lidt skuffet over Venstre. I 2019 og frem til valget her sidste år turnerede Venstre jo rundt med den her Ring 5-mafia, der arbejdede for at ophæve arealreservationen. Venstres politiske ordfører hr. Morten Dahlin talte meget kraftigt for en ophævelse. Derfor vil jeg sige, at det undrer mig noget, at man ikke nu melder klart ud, at der ikke skal være flere drøftelser, ikke mere snak, og at vi nu egentlig må komme frem til en konklusion.

Men når det så er sagt, glæder det mig også, at Venstres ordfører, der er til stede i dag, går til drøftelserne med det udgangspunkt, nemlig at Venstre mener det samme, som man gjorde før valget. Tak for ordet.

Kl. 17:47

Den fg. formand (Bjarne Laustsen):

Tak for talen. Der er ikke nogen korte bemærkninger, så vi siger tak til fru Susie Jessen fra Danmarksdemokraterne og byder velkommen hr. Jens Meilvang fra Liberal Alliance. Værsgo.

Kl. 17:47

(Ordfører)

Jens Meilvang (LA):

Mange tak for det. Jamen jeg kan starte med konklusionen, som er, at vi fra Liberal Alliance ikke støtter forslaget. Som vi allerede ved, er der i dag behov for bedre fremkommelighed i, omkring og specielt også nord for København. Derfor synes vi, at det er vigtigt, at vi bevarer det her reserverede areal, indtil vi har fundet ud af, hvad der skal ske, og hvordan vi gør det. Vi er meget glade for, at der er blevet indkaldt til møde, så vi kan blive sat ordentligt ind i de muligheder, der er, og vi sammen som Folketing kan komme frem til nogle løsninger. Så jeg synes, det lidt er den omvendte måde at gøre det på, hvis vi ophæver de her arealreservationer i dag, og så om et par måneder finder ud af, at vi skulle bruge noget af arealet til afhjælpe den her dårlige fremkommelighed. Det var, hvad jeg ville sige.

Kl. 17:48

Den fg. formand (Bjarne Laustsen):

Tak for den tale. Der er ikke nogen korte bemærkninger, så vi siger tak til hr. Jens Meilvang og byder velkommen til hr. Martin Lidegaard fra Radikale Venstre. Værsgo.

Kl. 17:48

(Ordfører)

Martin Lidegaard (RV):

Ja, det bliver nok den mest forudsigelige tale i dag ud over fru Mette Abildgaards, for det her er jo en kamp, som vi Radikale efterhånden har kæmpet i mange, mange år sammen med den gode borgergruppe, der har samme formål. Vi har i hver eneste valgkamp, næsten lige siden jeg startede i Folketinget, haft vælgermøder om det her i valgkampene. Og vi har hver gang har kunnet se, heldigvis, og det vil jeg gerne kvittere for, at der har været flere partier, der har støttet op om, at det er lidt absurd situation, at vi på den ene side har et fuldstændig overvældende flertal i Folketing, der er enige om, at en egentlig motorvej ned igennem alle de her fredede landskaber i Nordsjælland er en fuldstændig dødfødt idé – som jo heller ikke nødvendigvis løser vores trafikale udfordringer, men også bare alene af naturhensyn og fredningshensyn er det svært at se – og på den anden side er det svært at forstå, hvorfor man skal fastholde alle de her lodsejere i uvidenhed, mens deres boliger bliver sværere at sælge osv. osv.

Vi ønsker jo, at vi skal have ophævet denne reservation. Vi ønsker, at man skal lade natur være natur. Måske kan der nogle steder, der, hvor der er kommunale ejerskaber, også tænkes noget vedvarende energi ind – det er vi helt åbne over for at kigge på – men forudsætningen er jo, at vi ligesom gør det klart, at i det her område får vi ikke en motorvej.

Vi ser så frem til igen igen at få en drøftelse af det i forligskredsen og håber, at det overvældende flertal, der er i Folketinget, kan få lov til den her gang at nå til et resultat. Og håbet er lysegrønt – er det ikke sådan, man siger? Tak.

Kl. 17:50

Den fg. formand (Bjarne Laustsen):

Tak til hr. Martin Lidegaard. Der er ingen korte bemærkninger. Så skal vi byde velkommen til fru Pia Kjærsgaard, Dansk Folkeparti. Værsgo.

Kl. 17:50

(Ordfører)

Pia Kjærsgaard (DF):

Tak for det. Altså, jeg må erkende, at jeg også er vikar i dag og lige skulle kigge forslaget igennem og sad og tænkte: Hold da op! Jeg var også noget overrasket over, hvor lang tid det her har været under udarbejdelse. Og nu må vi ligesom tage os sammen. Så det kan der da være et stort håb om at man gør nu. Flere partier har været oppe og sige, at nu bliver der indkaldt til forhandling, og så lad os håbe, at den forhandling ender med et rigtig, rigtig godt resultat.

Jeg må sige, at når man læser det igennem, tænker man: Nå, jamen dengang gik man jo efter det billige – altså, man ville gøre det mest effektivt, mest billigt – men det, der jo også skete, var, at det skulle gå igennem skov- og naturområder. Og der er det da i hvert fald min erfaring at man går meget mere op i det nu. Man ønsker at frede naturskønne områder, landsbymiljøer osv., hvad jeg synes er en rigtig god idé i gamle Danmark.

Man går også meget ind for klima og biodiversitet, og derfor kan det da godt undre, at f.eks. Socialdemokratiet, som har det på dagsordenen mange gange, ikke lige synes, at man skal gøre det i den her sag. Det synes jeg faktisk man skal gøre.

Og så synes jeg, man skal give de familier ro, som har haft det her hængende over hovedet i ganske, ganske mange år og ikke rigtig vidst, hvor de skulle hen, og hvad de skulle gøre, og hvad det hele skulle ende med. Så jeg håber inderligt, at der jo meget hurtigt må blive indkaldt til de forhandlinger. Og lad os da bare sige det, som det er: Det er jo ikke noget, der bliver gennemført inden vores mødefri periode, men så straks efter den periode, hvor Folketinget ikke har den samme mulighed for at være til stede, fordi det er sommer. Så det skal være meget, meget hurtigt efter, så der kan komme ro om det her efter 50 år. Man kan vist roligt sige: Det er på høje tid. Tak.

Kl. 17:52

Den fg. formand (Bjarne Laustsen):

Tak til fru Pia Kjærsgaard for den tale. Der er ingen korte bemærkninger. Så byder vi velkommen til hr. Kim Edberg Andersen fra Nye Borgerlige. Værsgo.

Kl. 17:52

(Ordfører)

Kim Edberg Andersen (NB):

Tak. Først vil jeg starte med at tage klar afstand fra, at man siger, at noget fra 1973 er gammelt, for det er der, jeg blev født. Så det ville jeg være rigtig ked af at høre. Så til ordføreren for Danmarksdemokraterne: Dengang blev der også mennesker til.

Men det er jo altid dejligt at høre Venstre gå op at sige, at de mener det samme nu som før valget, for det kan man jo godt blive i tvivl om. Jeg har mange ordførerskaber, og det har jeg efterhånden hørt fra dem alle sammen nu. Jeg har stor respekt for ordføreren. Så det er jo nok sådan, det er, når man lige pludselig er i en regering, men man kan jo håbe på, at Venstre får magt, som de har agt, i de forhandlinger, for vi ved jo alle sammen, at når regeringen er enig om noget, er det det, der kommer til at ske, og så får vi andre lov til at trykke ja eller nej på knappen, og det kommer ikke til at gøre nogen forskel.

Virkeligheden er, at når staten har reserveret noget i 50 år og der stadig væk ikke er sket noget, så er det simpelt hen ikke i orden for de mennesker, der bor i området. Det er bare fakta. Det er helt vildt, at staten på den måde sætter sig på et areal. Det bliver ikke til en motorvej. Nu snakker vi om, at der skal være nogle grønne initiativer. Det er også rart, når man allerede har reserveret et stykke Danmark, at man så lige pludselig kan plastre det til med nogle solceller eller vindmøller, fordi det lige er det, der er oppe i tiden der. Om ganske få år er det noget andet. Så skal vi forhåbentlig have nogle atomkraftværker i en lang ring ned der. Det kunne man jo også håbe på.

En ting, som Nye Borgerlige selvfølgelig bliver skuffet over, er, når man hører partierne sige, at de hvert fald ikke ønsker en motorvej. Så hvis der er noget, vi er vilde med i Nye Borgerlige, er det veje, og en motorvej ned igennem Ring 5 kunne man nok også have fundet en løsning på. Men virkeligheden er, at det her er et forslag, hvor vi som politikere bliver nødt til at sige, at vi aldrig nogen sinde bliver enige om noget ned gennem det område. Lad os da for søren trække vores fedtede fingre væk fra borgernes virkelighed en gang til, og så kunne man jo prøve noget nyt næste gang. Så kunne vi få en rigtig god idé, blive enige om det herinde og så derefter reservere et areal. Det var bare en tanke, man måske kunne bruge i fremtiden, hvis man gik ind for, at borgerne kom før staten.

Vi kommer naturligvis til at støtte et fantastisk godt forslag. Det vil der ikke være nogen der er i tvivl om, da chefens navn står for enden af det, men vi bliver nødt til at sige, at vi tvivler lidt på, at de forhandlinger fører til mere, end de har ført til i fortiden, men så har regeringen, der er sat sammen af nogle partier, der teknisk set har været for nedlæggelsen af Ring 5-korridoren længe, da fået skudt den til hjørne.

Nye Borgerlige støtter forslaget.

Kl. 17:55

Den fg. formand (Bjarne Laustsen):

Tak til hr. Kim Edberg Andersen. Der er ikke nogen korte bemærkninger. Så giver jeg ordet til ordføreren for forslagsstillerne, fru Mette Abildgaard fra Det Konservative Folkeparti. Værsgo.

Kl. 17:55

(Ordfører for forslagsstillerne)

Mette Abildgaard (KF):

Tak. Tusind tak til en meget stor del af Folketingets partier for at stå bag det her beslutningsforslag sammen med os i Det Konservative Folkeparti. Det har været en fornøjelse at samle partierne bag det. Jeg vil også rette en særlig tak til De Radikale Venstre for et godt samarbejde i forbindelse med det her beslutningsforslag.

Jeg kan huske, da jeg var næsten nyvalgt folketingsmedlem i 2015. Det er 8 år siden, og en af min første handlinger var at fremsætte et beslutningsforslag stort set enslydende med det her. Dengang var det sammen med Enhedslisten og Radikale Venstre. Vi var en lidt umage alliance, der vakte opsigt på Christiansborg. I dag kan man godt argumentere for, at den slags alliancer er blevet lidt mere hverdag her i huset, men dengang var det en stor nyhed. Der er sket meget siden da – det er 8 år siden. Først fik jeg det ene barn, Esther Maria, og så gik der nogle år, og så kom Laura, og årene gik, og lige pludselig er der gået 8 år, og vi står stadig væk her, hvor det er relevant at genfremsætte et beslutningsforslag, der på så mange måder er enslydende med det oprindelige.

Jeg kan huske, hvor spændt jeg var i forbindelse med førstebehandlingen dengang, men jeg kan også huske, hvor skuffet jeg var, da jeg opdagede, at det store regeringsparti Venstre slog en lidt anden tone an i Folketingssalen, end de havde gjort inden valget. Jeg har været tilbage og finde mine gamle noter fra forhandlingerne i salen dengang, og det morer mig lidt, at der er en af ordførererne fra dengang er til stede i salen i dag.

Under debatten refererede jeg dengang til en avisartikel fra Ingeniøren den 8. marts 2014. Her kunne man læse et citat af Venstres daværende ordfører, hr. Hans Christian Schmidt, som meget begavet sagde:

»En Ring 5 står absolut ikke øverst på Venstres prioriteringsliste. Af hensyn til grundejere og kommunernes helhedsplanlægning mener vi heller ikke, det er holdbart at bibeholde arealreservationerne.«

Det syntes jeg var kloge og begavede ord fra Venstres daværende ordfører. Derfor var ærgrelsen også stor, da man, da det kom til stykket, i Folketingssalen ikke havde mod til at bakke op om beslutningsforslaget.

Jeg må også indrømme, at jeg også dengang blev en lille smule skuffet over Dansk Folkeparti. Transportordfører hr. Kim Christiansen var citeret for at sige:

»Arealerne skal frigives. Ring 5-anlæg giver alt for mange problemer i forhold til Nordsjællands natur.«

Men desværre skete der det, som der nogle gange sker i politik, nemlig at det lykkedes Venstre at lokke Dansk Folkeparti lidt med en ny undersøgelse, rapport, redegørelse, eller hvad man nu kaldte det dengang i 2015. Det tror jeg ærlig talt at Dansk Folkeparti har fortrudt mange gange siden hen, og jeg har oplevet Dansk Folkeparti som værende oprigtig engagerede i kampen imod Ring 5 siden hen. Men det var ærgerligt, at det dengang hverken lykkedes at få Venstre eller Dansk Folkeparti med.

Nu står vi her så igen igen. Venstre meldte langt om længe ud før valget, at Ring 5 nu skulle droppes, og det var en rigtig god, definitiv melding fra Venstre. Men jeg var ærgerlig over, at den håndfaste melding ikke fandt vej ind i regeringsgrundlaget. Nej, her kommer man med løse formuleringer om, at det skal drøftes mellem partierne, og at man vil arbejde videre med udgangspunkt i den her rapport. Man skal ikke have været ret lang tid på Christiansborg for at kunne gennemskue – og det tror jeg tror godt de nyvalgte, der blev bliver valgt ved sidste valg kan – at det, for at være helt ærlig, lidt er noget Christiansborgsnak og en omgang varm luft. Der er i hvert fald ikke nogen løfter i det, må man sige. Når man vil drøfte noget og inviterer til kaffe, har man heller ikke forpligtet sig til for meget.

Men jeg er glad for, at vi har fremsat det her beslutningsforslag, for vi får sat fokus på emnet igen, og måske har vi også fremrykket den der kaffeinvitation ovre i ministeriet en lille smule. I hvert fald er jeg glad for, at vi nu er blevet inviteret til drøftelser hos ministeren, og selvfølgelig møder vi op og er konstruktive. Uden det her forslag kunne det være, at vi skulle have ventet meget længe på kaffen.

Men jeg må indrømme, at min kvote for udenomssnak, nye undersøgelser, redegørelser og drøftelser snart er ved at være brugt op. Arealreservationen har 50-årsfødselsdag i år, men jeg synes ærlig talt ikke, der er meget at fejre. Her er et par tal:

Korridoren går igennem 22 særligt bevaringsværdige kulturhistoriske landsbyområder, 77 byer og landsbyer, 6 Natura 2000-områder, 1 UNESCO verdensarvsområde, 17 beskyttede områder i forhold til grundvandsboringer, 15 fredede områder og 14 skovområdet. Det er, hvad Ring 5 samlet set kommer til at gennempløje, hvis den bliver realiseret, og derfor bliver Ring 5 heller aldrig realiseret. Den er dyr, den er upopulær, og den indgår ikke i de fælles planer, vi har lagt for infrastrukturen i Danmark. Derfor skylder vi naturligvis også at give arealreservationen fri.

Kl. 18:00

Læg til alle de her tal, jeg læste op, de tusindvis af borgere i den her arealreservation, som igennem årene har oplevet de begrænsninger, der er lagt ned over måden, de kan anvende deres jord på. Derfor er det eneste anstændige at ophæve reservationen nu. Vi kan ikke politisk stå på mål for at opretholde en reservation i et område, hvor der ikke på nogen realistisk måde ser ud til at blive etableret infrastruktur.

Tusind tak for debatten i salen i dag. Tak for, at det kunne blive splittet op i en debat om den nordlige og sydlige del. Det er to forskellige områder. Jeg skal være ærlig at sige, at jeg kunne have en frygt for, at regeringen med henvisning til den sydlige del, som der måske er etableret lidt mindre viden om i forhold til den nordlige del, kunne finde på at bruge det med viden som et argument. Vi må se, når vi kommer over til drøftelserne, om det kommer på banen. Men under alle omstændigheder er vi fra Det Konservative Folkepartis side helt klar til at ophæve arealreservationen, både i den nordlige og i den sydlige del.

Til allersidst vil jeg blot rette en kæmpestor tak til den meget aktive borgergruppe Nej til Ring 5, som har været ekstremt dedikeret i den her sag over mange år og har arrangeret uendelig mange debatter om Ring 5, der sætter fokus på de problemstillinger, der er for både borgere og kommuner i reservationen i dag. Jeg håber, at man har kampgejst til at kæmpe videre lidt endnu, selv om vi skal igennem endnu en runde med drøftelser og kaffe hos ministeren. Jeg er i hvert fald kampklar og giver ikke op sådan lige. Tak for ordet.

Kl. 18:02

Den fg. formand (Bjarne Laustsen):

Tak for det. Der er lige en kort bemærkning til fru Pia Kjærsgaard fra Dansk Folkeparti. Værsgo.

Kl. 18:02

Pia Kjærsgaard (DF):

Jeg sad bare sådan lidt og tænkte: Så, nu får man ros fra ordføreren, fordi man har tilsluttet sig og er med på det her forslag, men så får man lidt en skideballe, undskyld udtrykket, på grund af en holdning, man havde tidligere. Det er jeg bare lidt ærgerlig over. Lad os, der står sammen, dog stå sammen om det her. Jeg har jo ikke ligesom Venstre givet et mere eller mindre tilsløret forbehold. Jeg har på Dansk Folkepartis vegne sagt: Vi er med. Jo før der er forhandlinger, jo bedre. Vi kan ikke nå det inden sommerferien; vi når det forhåbentlig meget, meget hurtigt efter. Man kan rolig regne med, at det bliver sådan fra vores side. Det synes jeg bare at man skulle være glad for.

Kl. 18:02

Den fg. formand (Bjarne Laustsen):

Værsgo til ordføreren.

Kl. 18:02

Mette Abildgaard (KF):

Det kan jeg bekræfte over for ordføreren at jeg i særdeleshed også er glad for. Jeg så faktisk godt, at ordføreren trykkede sig ind, før jeg nåede den anden del af det, jeg sagde om Dansk Folkeparti, hvor jeg netop understregede, at Dansk Folkeparti siden hen har været en engageret kraft i kampen mod Ring 5. Jeg har oplevet partiet som værende ganske dedikeret.

Det ændrer ikke på, at jeg som nyvalgt dengang i 2015 ærgrede mig over, at man lod sig lokke af Venstre i den nævnte sag. Men jeg har oplevet, at Dansk Folkeparti siden hen har været ganske engageret. Så tak for det gode samarbejde.

Kl. 18:03

Den fg. formand (Bjarne Laustsen):

Spørgeren? Spørgeren afstår. Så siger vi tak til fru Mette Abildgaard som ordfører for forslagsstillerne.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Udvalget for Landdistrikter og Øer. Hvis ikke nogen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

26) 1. behandling af beslutningsforslag nr. B 51:

Forslag til folketingsbeslutning om at forbyde muligheden for at opdele svømmehaller på baggrund af køn.

Af Pia Kjærsgaard (DF) m.fl.

(Fremsættelse 14.03.2023).

Kl. 18:03

Forhandling

Den fg. formand (Bjarne Laustsen):

Ordføreren for forslagsstillerne har ikke ønsket at begrunde forslaget, så vi går direkte på med udlændinge- og integrationsministeren. Og forhandlingen er selvfølgelig hermed åbnet.

Kl. 18:04

Udlændinge- og integrationsministeren (Kaare Dybvad Bek):

Tak for ordet, hr. formand. Jeg vil indledningsvis takke Dansk Folkeparti for at sætte fokus på et vigtigt og principielt spørgsmål. Jeg synes, det er afgørende, at vi kan tage de her debatter uden berøringsangst, og jeg vil heller ikke lægge skjul på, at jeg ikke selv har nogen forståelse for kønsopdelte svømmehaller. Jeg synes grundlæggende, det er udansk og forkert, og at det er med til at understøtte nogle forældede, grænsende til totalitære ærbarhedsnormer.

Det er selvfølgelig ikke islam, der skal dominere det offentlige rum, og jeg mener heller ikke, at vi i fællesskabet skal give køb på vores egne værdier i rummelighedens navn. Og jeg bliver også sur, når jeg læser om den sag fra 2019, som Dansk Folkeparti henviser til i deres beslutningsforslag. Det skal selvfølgelig være sådan, at en dansk familiefar kan overvære sin datters svømmeundervisning, og det er et faktum, at datteren kun er en ud af to etnisk danske piger på holdet. Det skal jo selvfølgelig ikke resultere i, at svømmeklubben ikke tillader kvinder at opholde sig eller mænd at opholde sig på tilskuerrækkerne, som det her var tilfældet.

Det modvirker i mine øjne integrationen, og det trækker nogle selvvalgte parallelsamfund ind i vores svømmehaller. Det giver ikke mening at opdele dem. Jeg synes, det er uværdigt over for os, der er fædre, at acceptere en præmis om, at man ikke kan se sin datter dyrke sport. Og jeg er principielt imod, at vores fælles offentlige rum skal reguleres efter nogle kulturers forældede normer. Det er ikke danskernes ansvar at tilpasse sig til andre kulturers bornerthed. Endelig mener jeg, at man sender et forkert signal til vores børn om, at små piger i badetøj er andet end børn og skulle rumme en eller anden seksualitet.

Så regeringen er enig i, at kønsopdelte svømmehaller er et udansk fænomen. Det modarbejder ligestillingen, og det modarbejder integrationen, og derfor må man også lokalt stå fast, når man i hverdagen bliver mødt med disse særkrav, og insistere på vores danske værdier, herunder selvfølgelig ligestilling. Det er vores måde at leve på, og det betyder, at når man træder ind i en svømmehal i Danmark, så gælder der danske spilleregler og svømmeregler.

Spørgsmålet er så, om den rigtige måde at gøre det på er at lave lovgivning her på Christiansborg. Det synes jeg personligt er svært at afgøre på nuværende tidspunkt. Først og fremmest vil jeg mene, at der et kommunalt ansvar såvel som en potentiel gevinst i at få håndteret det lokalt. Hvis vi griber til lovgivning, hver gang vi støder på kommuner, der gør tingene på en måde, vi ikke bryder os om, så fratager vi dem også noget af ansvaret for deres egen drift. Er det muligt at regulere alle hverdagens sammenstød, kultursammenstød, ned i detaljen, f.eks. hvad der skal der serveres i kantinerne, og om der skal holdes eidfest i børnehaven? Det er for mig at se de lokale beslutningstagere og ledelserne, som først og fremmest skal på banen og bruge de givne lejligheder til at minde om, at alle i Danmark skal stå fast på, at vi har nogle værdier, som ikke kan fraviges.

Jeg er derfor varsom med at gribe til lovgivning, men jeg synes, at der er god grund til at blive klogere på den her problemstilling, herunder kommunernes forskellige måder at håndtere det på. Og derfor ønsker regeringen i første omgang at igangsætte et arbejde. Det kunne f.eks. være i samarbejde med KL eller andre interessenter på området, hvor vi får talt med de relevante interessenter og får de lokale perspektiver med, inden vi tager stilling til, hvorvidt der skal være et forbud mod kønsopdeling i svømmehaller eller ej.

Derfor kan regeringen på nuværende tidspunkt ikke støtte forslaget.

Kl. 18:08

Den fg. formand (Bjarne Laustsen):

Tak for talen. Der er en kort bemærkning til fru Pia Kjærsgaard fra Dansk Folkeparti. Værsgo.

Kl. 18:08

Pia Kjærsgaard (DF):

Jeg har jo prøvet det før. Altså, man sidder og tænker, når ministeren er på: Så nu har vi dem. Altså, ministeren er rigtig meget imod, regeringen er rigtig meget imod, og det har man været i adskillige år. Jeg kan sige, at statsministeren tidligere har kaldt kønsopdelt svømning det mest skrækkelige:

»Jeg synes, det er så skrækkeligt og så forkert, når eksempelvis man i en kommune giver lov til kønsopdelt svømning. Jeg synes, det er så forkert.« 

I den dur fortsætter så udlændingeministeren, og der må jeg så bare sige, at så slutter det med, at nu vil man tage nogle samtaler med de berørte parter og kommunerne og KL osv. Hvad med at tage nogle samtaler med de byrådspolitikere, der er rundtomkring i kommunerne for Socialdemokratiet? Altså, det ville da være det nemmeste, for hvis Socialdemokratiet ville gå med her i kommunerne, tror jeg det var at vise vejen. Altså, det kunne man jo starte med.

Nu har man jo sådan lidt oprør en gang imellem i Socialdemokratiet – det er ikke så meget, for der har man en kultur, og den kan jeg egentlig kun billige, med, at hvad partiet gør på Christiansborg, er det rigtige, men der er da alligevel sådan lidt – i forhold til hvad Socialdemokratiet foretager sig herinde. Kunne man ikke også gøre det den modsatte vej og gøre oprør imod, at kommunalpolitikere for Socialdemokratiet bare gør det forkerte i forhold til det, udlændingeministeren siger?

Kl. 18:09

Den fg. formand (Bjarne Laustsen):

Værsgo til udlændinge- og integrationsministeren.

Kl. 18:09

Udlændinge- og integrationsministeren (Kaare Dybvad Bek):

Jamen jeg vil sige, at hvis fru Pia Kjærsgaard har oplevelsen af at have prøvet det før, kan jeg returnere det med, at den følelse står jeg også med her. Altså, er vi på det 20. beslutningsforslag, hvor vi fra regeringens side forsøger at finde en balanceret linje, hvorefter vi bliver skældt huden fuld af Dansk Folkepartis repræsentanter, fordi vi ikke med det samme finder den mest drastiske løsning som muligt?

Jeg vil have en løsning, der virker, og jeg kan sige til fru Pia Kjærsgaard: Jeg har fuldstændig ren samvittighed, hvad angår lokale sager, der handler om kultursammenstød. Jeg er selv fra den kommune, den eneste kommune i Danmark, der har stemt nej til at udvide en stormoské, og der skal jeg da hilse at sige, at det først og fremmest var Socialdemokratiets stemmer, der stemte den stormoské ned.

Så der er ikke noget, fru Pia Kjærsgaard kan komme og sige til mig omkring, at der ikke er rygrad, når det kommer til de svære diskussioner.

Kl. 18:10

Den fg. formand (Bjarne Laustsen):

Værsgo til spørgeren.

Kl. 18:10

Pia Kjærsgaard (DF):

Er det 98 kommuner, vi har i landet? Men det er da fint, at man har et eksempel, hvor man har gjort det rigtige. Det er jeg kun glad for.

Så må jeg så også sige: Det kan godt være. Altså, jeg blev spurgt, og det er jo også det, ministeren henviser til, i B.T. i går om, at jeg har fremsat 32 forslag – nu har jeg ikke været alene om dem alle sammen, bestemt ikke; jeg har gjort det i samarbejde med gode kolleger fra Dansk Folkeparti – og at der heller ikke var nogen af dem, der var blevet til noget, og jeg sagde: Nej, men det skal nok komme hen ad vejen.

Det er jo det, vi arbejder på, og derfor kan ministeren godt forberede sig på, at det ikke bliver det sidste forslag, hvor ministeren skal stå og træde vande og egentlig gerne vil, men ikke rigtig tør og ikke rigtig alligevel vil gå med til det.

Kl. 18:11

Den fg. formand (Bjarne Laustsen):

Værsgo til ministeren.

Kl. 18:11

Udlændinge- og integrationsministeren (Kaare Dybvad Bek):

Jeg er glad for alle beslutningsforslag, jeg får. Jeg er skuffet over, at Dansk Folkeparti og andre er faldet af på den i forhold til antallet af samråd; det har været en tynd omgang, må man sige, i den her sæson eller den her halvsæson.

I sidste samling var jeg nr. 1 på listen over ministre med flest samråd, og nu ligger jeg og raller rundt nærmest nede i bunden, fordi man ikke kan få indkaldt til nogen samråd. Så jeg håber, at man også der vil oppe sig lidt, sådan at jeg, når jeg mødes med mine kollegaer, kan sige, at jeg er den, der repræsenterer regeringen i flest mulige sammenhænge.

Kl. 18:11

Den fg. formand (Bjarne Laustsen):

Tak. Så er det fru Susie Jessen fra Danmarksdemokraterne med en kort bemærkning.

Kl. 18:11

Susie Jessen (DD):

Tak. Jeg er da sikker på, at vi godt kan få indkaldt ministeren til et par samråd her snart. Det ville jo være fint. Det, der egentlig undrer mig, er, at ministeren jo siger, at nu vil man gerne indkalde til nogle snakke omkring det her for at finde en løsning på det. Men før statsministeren blev statsminister i 2019, tordnede fru Mette Frederiksen mod det her og ville helst ikke se det på dansk jord. Så var der jo en periode, hvor Socialdemokratiet sad på magten, hvor det måske havde været nemmere at gå i gang med et eller andet end at løse det her, men det gjorde man ikke. Nu sidder man så i regering med bl.a. Moderaterne, som jo nok heller ikke er så nemme at samarbejde med lige på det her punkt. Så det, der egentlig undrer mig, er, at man fra Socialdemokratiets side ikke har gjort noget før nu. Altså, hvorfor er det, man ikke har taget fat i det her i f.eks. sidste regeringsperiode, når man tordnede mod det, allerede før fru Mette Frederiksen blev statsminister?

Kl. 18:12

Den fg. formand (Bjarne Laustsen):

Værsgo til ministeren.

Kl. 18:12

Udlændinge- og integrationsministeren (Kaare Dybvad Bek):

Den diskussion, der ligger her, hvilket også fremgår af beslutningsforslaget, er jo en sag fra 2019. Så det er jo nogle år siden, kan man sige, at den var oppe at vende. Jeg synes, det er en relevant diskussion, og jeg synes, vi skal prøve at se på, om vi kan gøre det på en måde, hvor vi giver kommunerne frihed til at indrette sig, men hvor vi samtidig står fast på de grundlæggende værdier, vi har.

I min egen region har Roskilde Kommune f.eks. bygget en svømmehal. Den kostede 220 mio. kr.. Det er jo noget af en pris, og vi kan jo ikke bygge kæmpestore bygningsværker til den pris og så bagefter sige: I øvrigt får man lov til, når man kommer indenfor, at få tildelt en tid, og så kan man i øvrigt indrette den efter, hvordan tingene foregår i Saudi-Arabien og andre steder. For mig er det fuldstændig principielt. Men det er klart, at før vi går ind og laver lovgivning herinde og pålægger det og det cirkulære, som så bagefter skal administreres af en styrelse, som skal administreres af kommuner, altså lægger en masse bureaukrati oveni – for det sker jo – så bliver vi jo nødt til at vide: Hvor stort er problemet? Hvad er det for nogle sammenstød, man har lokalt? Det er det, jeg gerne vil sætte i gang nu.

Kl. 18:14

Den fg. formand (Bjarne Laustsen):

Værsgo til spørgeren.

Kl. 18:14

Susie Jessen (DD):

Er det noget, som så bliver sat i gang nu og i hvilken form, og er det noget, partierne vil blive involveret i? Kan ministeren komme med en eller anden form for tidsplan på det her?

Kl. 18:14

Den fg. formand (Bjarne Laustsen):

Ministeren.

Kl. 18:14

Udlændinge- og integrationsministeren (Kaare Dybvad Bek):

Vi går i gang nu. Jeg kan ikke komme med en tidsplan på det, men jeg vil meget gerne involvere partierne, selvfølgelig også Danmarksdemokraterne, i, hvad for nogle mulige løsningsforslag der kunne være på det her. Altså, det skal ikke være sådan, og jeg er jo sådan set enig i det, der bliver sagt af fru Pia Kjærsgaard og fru Susie Jessen, altså at det ikke må brede sig, fordi folk lokalt ikke kan finde ud af at sige nej. Hvis det er det, vi oplever, hvis det er det, der er billedet derude, altså at der er et flertal af kommuner, hvor man ikke kan sige, at nej, det der vil man ikke have, så er det klart, at det begynder at blive et anliggende for os herinde i salen.

Kl. 18:14

Den fg. formand (Bjarne Laustsen):

Tak. Så er det hr. Kim Edberg Andersen fra Nye Borgerlige.

Kl. 18:14

Kim Edberg Andersen (NB):

Tak for det. Ministeren er jo altid god til at fortælle, hvor stram ministerens holdning til det her er, og hvor vigtig en debat det er, og så ender det altid ud med, at det gør vi ikke rigtig noget ved, og det er jo, som ministeren selv påpeger, ikke, fordi vi har hæmmet ministeren i at indkalde og få det her undersøgt. For som ministeren selv siger, har vi jo ikke kaldt ministeren ret meget i samråd, sådan at han netop havde tid til at løse nogle af de her problemstillinger, som ministerens chef siden 2019 har påpeget var et kæmpeproblem. Så hvordan foregår det? For jeg er jo ny i Folketinget.

Vil ministeren helst nedsætte det her, og vi kommer i gang med at få det undersøgt, og vi så kan lave det her inden jul? For længere tid behøver det jo ikke blive undersøgt. Eller vil ministeren bare rigtig gerne bruge sin tid i samråd, som vi faktisk her på højrefløjen har været rigtig gode til ikke at kalde ministeren i, fordi vi jo havde et håb om, at ministeren kendte problemstillingen fra 2019, og man derfor allerede var gået i gang med at undersøge det?

Kl. 18:15

Den fg. formand (Bjarne Laustsen):

Værsgo til ministeren.

Kl. 18:15

Udlændinge- og integrationsministeren (Kaare Dybvad Bek):

Det skal jo selvfølgelig ikke tage indtil jul, før man finder ud af, hvor stort sådan et problem er. Der er mange ting, vi diskuterer herinde, Nu har jeg efterhånden siddet her 8 års tid, og jeg tror, at vi, hvis vi, hver gang vi havde haft en ret klar sag, et eller andet, man faktisk syntes var et problem derude, så var gået ind og havde sagt, at vi laver noget lovgivning på det, så havde haft meget bøvl. Jeg kan se på min egen historie som minister, og det, som jeg har været med til at vedtage om bygningsreglementer, og nu nævner jeg det, fordi hr. Bjarne Laustsen også sidder her, og jeg må sige, at man, hvis man havde vedtaget alt det, der var blevet foreslået, så havde skabt utrolig mange problemer.

Så jeg anmoder bare et konservativt sindet medlem af Tinget her om at også at udleve den konservatisme i, hvor meget lovgivning man pålægger dem, som skal udleve det derude i virkeligheden.

Kl. 18:16

Den fg. formand (Bjarne Laustsen):

Værsgo til spørgeren.

Kl. 18:16

Kim Edberg Andersen (NB):

Altså, nu vil jeg godt tage hr. Bjarne Laustsen i forsvar. Jeg er sikker på, at han kun er kommet med gode forslag herinde, så derfor var de jo strøget lige igennem. Men jeg bliver også bare nødt til at foreholde ministeren, at vi jo har gjort det her før. Vi har sagt til kommunerne, at der skal et håndtryk til ved en ceremoni, hvis du skal være statsborger, og vi har jo taget de her principielle beslutninger før. Og det er jo det, som det her er, nemlig en principiel beslutning. For vi oplever sager, hvor nogle kommuner måske ikke har rygrad eller de måske har en helt holdning til, at man må kønsopdele, og man kan sige, at fred være med det, hvis det er et pigehold, der er der. Problemstillingen er jo så, hvis du møder det her religiøse dogme om, at en mand ikke må gå ind og se sin datter svømme, og det er jo en principiel diskussion. Så jeg er glad for, at ministeren mener, at det burde kunne undersøges inden jul, og så kan vi tage en beslutning til jul om, om det ikke er så principielt, at det er noget, Folketinget skal lovgive om.

Kl. 18:17

Den fg. formand (Bjarne Laustsen):

Værsgo til ministeren.

Kl. 18:17

Udlændinge- og integrationsministeren (Kaare Dybvad Bek):

Det er i hvert fald sådan, at hvis det er et udbredt problem, så er jo det selvfølgelig noget, vi skal tage hånd om. Hvis det er en eller to kommuner, det drejer sig om, så synes jeg, det er voldsomt at stå herinde og skulle udstikke en generel retningslinje. Men jeg kan sige så meget, at hvis det bliver noget, vi skal lovgive om, så kommer det selvfølgelig til at være en løsning, der ligger inden for rammerne af på den ene side, at det skal leve op til de internationale forpligtigelser – vi kan ikke diskriminere folk på et usagligt grundlag – og at vi i den anden ende skal stå fast på de værdier, som vores samfund bygger på, altså ligestilling, demokrati og de andre ting, som vi nu er fælles om. Det synes jeg ligesom er ydervæggene i en løsning på det her område.

Kl. 18:18

Den fg. formand (Bjarne Laustsen):

Så siger vi tak til udlændinge- og integrationsministeren. Der er ikke flere korte bemærkninger. Så går vi nu videre i ordførerrækken til fru Birgitte Vind fra Socialdemokratiet. Værsgo.

Kl. 18:18

(Ordfører)

Birgitte Vind (S):

Tak for det, formand, og tak til Dansk Folkeparti for at fremsætte det her forslag. Det her med kønsopdelte svømmehaller er jo en vigtig debat.

I Socialdemokratiet er vi grundlæggende modstandere af, at der indføres særlige hensyn til bestemte grupper i befolkningen, og vi anser det med at kunne bade side om side med det samme køn i en svømmehal som en grundlæggende dansk værdi, og det skal selvfølgelig ikke være et problem, at piger og drenge og kvinder og mænd bader i det samme bassin på samme tid. Det er tværtimod et sundhedstegn, og når det sker, er det et tegn på, at vi er et åbent samfund, hvor vi kan omgås forskellige mennesker, og at vi også har evnen til at kunne – som ministeren meget fint fik formuleret det – se på et andet menneske i badetøj uden at gøre det til andet end det, det er, nemlig et menneske, der bader, også når det drejer sig om børn. På den baggrund mener vi jo sådan set, at det er rigtig ærgerligt, hvis det stadig væk er et stort problem, at der indføres kønsopdelt svømning. Det kan godt være, at det sker i den bedste mening, men det modarbejder jo sådan set intentionerne med integrationen og også det, at kvinder med anden etnisk baggrund bliver en del af samfundet.

Men jeg vil også bakke ministeren op i holdningen til, at det jo sådan set er kommunalbestyrelsen, der lige nu har ansvaret for, hvordan man forvalter de kommunale svømmehaller. Men jeg vil da også sige, at det er så grundlæggende en ting, at jeg også er rigtig glad for, at ministeren udtaler, at han gerne lige vil se på, om det er et reelt problem. Så på den baggrund kan vi ikke støtte forslaget, som det ligger nu, men vi siger tak for det, og vi ser også frem til at fortsætte med den her værdidebat. Tak.

Kl. 18:20

Den fg. formand (Bjarne Laustsen):

Tak for talen. Der er en kort bemærkning til fru Pia Kjærsgaard fra Dansk Folkeparti. Værsgo.

Kl. 18:20

Pia Kjærsgaard (DF):

Jamen man behøver ikke at se på, om det er et reelt problem. For det er et reelt problem, og så er spørgsmålet: Hvad vi gør ved det? Altså, jeg synes slet ikke, vi bør diskutere, om det er et reelt problem, heller ikke de første talere, der var her. For det fik jeg ligesom indtrykket af at ministeren og ordføreren gjorde, i hvert fald i begyndelsen af ordførerens tale. For det er et reelt problem, og så er det næste spørgsmål: Hvad gør vi?

Jeg kan sige, at der i Tingbjerg er 20 kønsopdelte svømmehold – 20 kønsopdelte svømmehold – og det er jo sygt. Og det viser sig jo, at man ikke bare kan overlade det til kommunerne. For Socialdemokrater og desværre også andre politikere udeomkring i kommunerne trækker jo bare på skulderen og siger: Nå, ja, men det betyder ikke så meget. Jo, det gør det. Det betyder rigtig meget, og der synes jeg, at der herinde er en underlig divergens. Ordførerne og ministeren har i hvert fald indtil nu sagt, at de godt kan forstå det, og at man må gøre noget ved det, men jeg er faktisk lidt fortvivlet over, at jeg allerede nu fornemmer, at det her – igenigen – sander til.

Kl. 18:22

Den fg. formand (Bjarne Laustsen):

Værsgo til ordføreren.

Kl. 18:22

Birgitte Vind (S):

Altså, det var nu ikke det, jeg hørte ministeren sige. Det, jeg hørte ministeren sige, var jo sådan set, at vi skal finde ud af, om det er et reelt problem, og vi bliver også nødt til at tale med kommunerne om det. For der må være nogle grunde til, at de har valgt at gøre, som de gør, og hvad er det? Og er der så noget i de begrundelser, vi som politikere her på Christiansborg kan kigge ind i?

Jeg deler jo helt opfattelsen af, at vi, hvis vi hver gang der er en uhensigtsmæssighed ude i samfundet, skal lave en ny lov, så kommer til at lave for meget bureaukrati i vores land. Men jeg anerkender til fulde værdidebatten, og jeg synes, det er en rigtig, rigtig vigtig debat.

Kl. 18:22

Den fg. formand (Bjarne Laustsen):

Værsgo til spørgeren.

Kl. 18:22

Pia Kjærsgaard (DF):

Jamen jeg mangler stadig væk et svar. For det er da rigtigt, at det er et skridt, hvis vi herinde skal begynde at lovgive. Men jeg har jo i den forrige periode og måske også i den forrige periode igen stået ved pulten over for ministeren i den mundtlige spørgetid – hvem det så har været, og såmænd også den tidligere integrationsminister fru Inger Støjberg – og har sagt, at der nu må ske noget. Og hver evige eneste gang har ministrene udtalt sig meget positivt om det, jeg har sagt, og er endt med at sige, at de ikke kan gøre noget ved det, og på et eller andet tidspunkt må det her jo stoppe. Og hvad har man forestillet sig at kommunerne skal gøre? Det må ministeren også meget gerne svare på, hvis det kan lade sig gøre, eller i hvert fald ordføreren. Man vil tage kontakt til kommunerne, og – det må jeg så spørge – hvad så?

Kl. 18:23

Den fg. formand (Bjarne Laustsen):

Værsgo til ordføreren.

Kl. 18:23

Birgitte Vind (S):

Nu ved jeg jo så ikke, hvad kommunerne vil sige, og jeg glæder mig bare over, at ministeren vil tage dialogen, for det tror jeg er nødvendigt. For hvis det er et meget stort problem og vi ser, at det er noget, der sker igen og igen, og det er noget, der ligefrem hæmmer integrationen, så er det da absolut noget, vi skal tage hånd omkring.

Men igen vil jeg bare påpege det, jeg sagde før, om at lave en lov, hver gang der er en uhensigtsmæssighed. Altså, vi gør også os selv en bjørnetjeneste ved at regulere alt ned i de mindste detaljer fra Christiansborg. Der må også være noget sund fornuft ude i kommunerne, som skal råde.

Kl. 18:24

Den fg. formand (Bjarne Laustsen):

Så siger vi tak til fru Birgitte Vind. Der er ikke flere korte bemærkninger. Vi siger velkommen til hr. Mads Fuglede fra Venstre. Værsgo.

Kl. 18:24

(Ordfører)

Mads Fuglede (V):

Tak for ordet. Med dette beslutningsforslag rejser Dansk Folkeparti en vigtig og principiel problemstilling. Og lad mig begynde med at sige, at vi i Venstre er af den klare opfattelse, at vi ikke praktiserer kønsopdeling i svømmehaller som udtryk for negativ social kontrol af kvinder. Vi er et samfund, der værdsætter ligestilling mellem kønnene, og der skal aldrig være noget forkert i, at fædre overværer deres døtres svømmeundervisning, som det fremgår af det eksempel, som Dansk Folkeparti henviser til i begrundelsen for beslutningsforslaget. Det er vigtigt for Venstre, at vi ikke tilpasser samfundet efter religiøse og kulturelle særhensyn, der modvirker integrationen og ligestillingen i samfundet, for det er ikke den måde, tingene fungerer på i Danmark.

Der er hverken noget forkert eller risikofyldt i, at mænd og kvinder deltager i og overværer hinandens svømmeundervisning. Det betyder, at når man træder ind i en svømmehal i Danmark, kan man godt være sammen med mennesker af det andet køn, uden at der skal laves yderligere regler omkring det. Derfor er det vigtigt, at man lokalt holder fast ved vores grundlæggende værdier, når man konfronteres med krav om særhensyn, og det er afgørende, at man ikke behøver at gøre det på samme måde, men at man insisterer på, at når man er her i landet, er der nogle værdier, herunder ligestilling, som man underlægger sig.

Når det kommer til beslutningsforslaget, ønsker Dansk Folkeparti, at regeringen fremsætter et lovforslag, der forbyder kønsopdeling i kommunale svømmehaller. Forslagsstillerne ønsker dermed, at det ikke længere skal være det enkelte byråd, der kan træffe beslutninger i denne type sager, men at det i stedet for skal være Folketinget, der gør dette. Og det er jo her, vi i Venstre får et problem med forslaget, for jeg tror ikke, det er den rette tilgang til at håndtere denne problemstilling. Det kommunale selvstyre er af afgørende betydning. Det udgør kernen i vores nærdemokrati, og det giver os som borgere mulighed for aktivt at deltage i udviklingen af vores lokalsamfund og institutioner. Vi vil derfor være meget forsigtige med at ty til central lovgivning, når vi står over for udfordringer, der forhåbentlig er fortrinsvis lokale udfordringer. Og hvis vi fratager de enkelte byråd deres ansvar, tror jeg faktisk, vi gør integrationen og opgøret med social kontrol af kvinder en bjørnetjeneste.

Derfor støtter Venstre op om ministerens varsomhed med at gribe til lovgivning på området. Der er brug for, at vi bliver klogere på problemets omfang, inden vi begynder at overveje næste skridt. Og det glæder mig, at ministeren vil sætte en proces i gang omkring dette, så vi kan se omfanget af problemet. Så i Venstre kan vi ikke støtte beslutningsforslaget, selv om vi deler forslagsstillernes holdning om, at kønsopdelte svømmehaller på ingen måde stemmer overens med vores værdier.

Kl. 18:27

Den fg. formand (Bjarne Laustsen):

Tak. Der er en kort bemærkning til fru Pia Kjærsgaard, Dansk Folkeparti. Værsgo.

Kl. 18:27

Pia Kjærsgaard (DF):

Jeg har det sådan lidt på samme måde, som jeg havde det i forhold til Socialdemokratiet, altså at Venstres byrådsmedlemmer jo heller ikke er de mest aktive, når den kamp skal foregå i kommunerne. Der er min klare holdning og mit råd til Venstre, at man tager fat i byrådsmedlemmerne. Hvis ikke man vil det her efter vores plan herinde, og hvis man faktisk mener, hvad man siger fra talerstolen – og det tvivler jeg faktisk ikke på at hr. Mads Fuglede gør – er der kun en ting at gøre, og det er at tage fat i kommunalbestyrelsesmedlemmerne og sige, at der handler de altså forkert, og også true dem lidt med, at hvis de bliver ved med at gøre det, jamen så ordner vi det herindefra.

Jeg har lige et sidste spørgsmål. Hr. Mads Fuglede talte om kommunernes selvstyre. Mener hr. Mads Fuglede også, at der er et problem med konventionerne i det her forslag?

Kl. 18:28

Den fg. formand (Bjarne Laustsen):

Værsgo til ordføreren.

Kl. 18:28

Mads Fuglede (V):

Jeg er ikke så sikker på, at der er problemer med konventionerne i det her forslag. Der er jo heldigvis mange gode Venstrefolk i det her land, og det her er ikke en ny debat. Sidste gang vi var inde over den her debat, var vi også i dialog med vores kommunale bagland omkring det. Så det er noget, vi tager alvorligt, også når vi synes, at vores kommunale bagland i deres fortolkning af deres eget ideologiske ståsted gør noget andet, end vi ville have gjort. Der har vi selvfølgelig også en debat med vores bagland.

Kl. 18:28

Den fg. formand (Bjarne Laustsen):

Værsgo til spørgeren.

Kl. 18:28

Pia Kjærsgaard (DF):

Det er et løfte, går jeg ud fra. Så føler jeg så anledning til at spørge hr. Mads Fuglede om noget – og jeg kunne sådan set også spørge de andre ordførere. Jeg tror faktisk, at man måske har moret sig en lillebitte smule over den omsorg, B.T. viste over for mig i går, altså om, om jeg ikke brugte min tid forkert ved at fremsætte 32 beslutningsforslag, som ikke rigtig kom igennem. Men mener man egentlig ikke, at det er gavnligt, at vi får de her debatter? For på et eller andet tidspunkt løsner problematikken sig måske. Det er i hvert fald den erfaring, jeg har haft igennem ganske mange år i Folketinget. Er det egentlig ikke rigtig, rigtig godt, at vi under alle omstændigheder tager debatten herinde, og at Dansk Folkeparti rejser den?

Kl. 18:29

Den fg. formand (Bjarne Laustsen):

Værsgo til ordføreren.

Kl. 18:29

Mads Fuglede (V):

Jeg vil gerne sige til fru Pia Kjærsgaard, at jeg synes, at det er påfaldende ofte, at jeg og mit parti er endt med at blive meget mere enige med fru Pia Kjærsgaard, efter vi har haft behandlingen af nogle af de mange beslutningsforslag, som Dansk Folkeparti har fremsat. Det har været med til at flytte debatten, og det kan også godt være, at det sker her. Det kan være, at vi ender med at være meget mere enige med forslagsstillerne, end vi er heroppe fra talerstolen lige nu.

Kl. 18:30

Den fg. formand (Bjarne Laustsen):

Tak. Hr. Kim Edberg Andersen for en kort bemærkning.

Kl. 18:30

Kim Edberg Andersen (NB):

Som nyt medlem bliver man ved med at være forundret over, hvor meget Venstre skifter. Google er din ven, har jeg lært. Derfor har jeg jo lige googlet, hvad Venstre synes om det her. Der er en fin overskrift i Berlingske: »V om kønsopdelte svømmehaller: Svøm sammen - eller forlad landet«. Det var ordførerens formand, der var ude at udtale sig om det. Nu står ordføreren så og siger, at det her faktisk ikke er så principielt vigtigt, at det er Folketinget, der skal tage den. Det må kommunerne gøre. Men man ved godt, at det er ikke alle Venstrefolk, der stemmer for det, men det er stadig væk kommunerne. Er det her ikke lidt ved at være en parodi på, at Venstre er kommet ind på bagsæderne af de her ministerbiler? Jeg kender hr. Mads Fuglede som en meget, meget klar forkæmper for danskhed, men jeg bliver irriteret på ordføreren, når jeg skal høre den her rundesang, fordi man er kommet i regering. Så lad os tage den helt principielt: Er kønsopdelte svømmehaller noget, som Venstre er tilhænger af eller ikke tilhænger af?

Kl. 18:31

Den fg. formand (Bjarne Laustsen):

Det får vi et svar på. Værsgo til ordføreren.

Kl. 18:31

Mads Fuglede (V):

Kønsopdelt svømning som udtryk for negativ social kontrol af kvinder, som jeg sagde i min tale, er ikke noget, Venstre kan støtte.

Kl. 18:31

Den fg. formand (Bjarne Laustsen):

Værsgo til spørgeren.

Kl. 18:31

Kim Edberg Andersen (NB):

Så er der det næste spørgsmål. Nu er den her syltekrukke, som vi smider det i nu, at vi skal finde ud af, hvor stort problemet er. Så vil ordføreren ikke fortælle mig, hvor mange svømmehaller I skal finde i den her optælling. Hvor mange svømmehaller skal der til, før det er et stort problem? Grafer er jo din ven, og du kan lave en graf ude i min kommune, hvor vi slet ingen svømmehaller har – eller vi har faktisk vist en. Og hvis ikke det sker i den, kommer den så med i grafen, eller tæller den med? Hvordan fifler vi lige med tallene, så det ser sådan ud, så vi ikke får løst problemet? Hr. Mads Fuglede, hvor mange svømmehaller er for stort et problem?

Kl. 18:32

Den fg. formand (Bjarne Laustsen):

Værsgo til ordføreren.

Kl. 18:32

Mads Fuglede (V):

Hvis man sætter en undersøgelse i gang og den undersøgelse viser, at der er et udbredt problem med, at kønsopdelt svømning bruges til at udøve negativ social kontrol af kvinder særlig med muslimsk baggrund, så skal vi ikke have ret mange hold med det, før jeg synes, at det er et stort problem.

Kl. 18:32

Den fg. formand (Bjarne Laustsen):

Tak. Der er ikke flere korte bemærkninger. Vi siger tak til hr. Mads Fuglede og går videre i ordførerrækken til fru Charlotte Bagge Hansen fra Moderaterne, som ordfører. Værsgo.

Kl. 18:32

(Ordfører)

Charlotte Bagge Hansen (M):

Tidsplanen her i Folketingssalen er rykket frem, og derfor kolliderer det med, at hr. Mohammad Rona kunne være her nu, så jeg er vikar.

Tak for ordet. Beslutningsforslaget, vi behandler i dag, handler om, at forslagsstillerne har et ønske om, at der fremsættes et lovforslag, der forbyder kønsopdeling i offentlige svømmehaller. Svømmehaller er for det meste kommunale. Det er derfor efter de gældende regler i de enkelte kommunalbestyrelser, at der træffes beslutning om, hvorvidt der skal være tidsrum, hvor det eksempelvis kun er piger og kvinder, der kan benytte svømmehallerne.

I Moderaterne står vi på, at det er det rette sted, de her beslutningskompetencer ligger, da det må anses for at være en lokalpolitisk beslutning. Det skal vi som politikere i Folketinget ikke bestemme, det skal vi respektere. Moderaterne støtter derfor ikke forslaget. Tak.

Kl. 18:33

Den fg. formand (Bjarne Laustsen):

Tak for talen. Der er en kort bemærkning. Hr. Kim Edberg Andersen, værsgo.

Kl. 18:33

Kim Edberg Andersen (NB):

Selv om hr. Mohammad Rona er optaget andetsteds, skal det ikke forhindre Moderaterne i alligevel at få et spørgsmål. Anerkender Moderaterne, at den problemstilling, som det her beslutningsforslag kommer ud af, er, at der er en bekymring for, at der findes social kontrol? Og hørte jeg så ordføreren sige, at social kontrol og bekæmpelse af social kontrol ikke er noget, vi skal blande os i i Folketinget, men at det er noget, de skal klare på kommunalt plan?

Kl. 18:34

Den fg. formand (Bjarne Laustsen):

Værsgo til ordføreren.

Kl. 18:34

Charlotte Bagge Hansen (M):

Det, ordføreren sagde, var, at det emne, det her beslutningsforslag handler om, er noget, der vedrører kommunalbestyrelserne derude. Jeg vil sige, at det, der er vigtigt, uanset hvilken sag vi taler om – om det er den her sag eller en anden – er, at vi simpelt hen får afdækket, hvor omfattende problematikken er, og hvad det er, vi kæmper med, for at vi kan tage nogle ordentlige snakke om, hvad der skal til, og hvad vi skal gøre. Lad os få noget substans ind i det, så vi kan tage og løfte debatten op.

Kl. 18:34

Den fg. formand (Bjarne Laustsen):

Spørgeren.

Kl. 18:34

Kim Edberg Andersen (NB):

Da det er det tredje regeringsparti i rækken, kan man jo sige, at det er rart, at man så kan få fulgt op på tingene. For ministeren har lovet, at vi klarer det inden jul, og Venstre sagde, at ganske få er for mange, så hvad er Moderaternes holdning? Hvor mange er for mange? Hvor mange kønsopdelte svømmehaller er for mange?

Kl. 18:35

Den fg. formand (Bjarne Laustsen):

Værsgo til ordføreren.

Kl. 18:35

Charlotte Bagge Hansen (M):

Der bliver jeg nødt til at sige til ordføreren, at det ikke er noget, jeg har tænkt over på nuværende tidspunkt, så det kan jeg ikke svare på.

Kl. 18:35

Den fg. formand (Bjarne Laustsen):

Tak. Og så er det fru Pia Kjærsgaard fra Dansk Folkeparti. Værsgo.

Kl. 18:35

Pia Kjærsgaard (DF):

Jeg vil også følge op på – og jeg skal nok gøre det pænt og ordentligt – hvad hr. Kim Edberg Andersen siger. Det duer altså ikke, at den ene ordfører efter den anden går op her sådan en tidlig aften og siger: Jeg afløser lige en anden. For er man ordfører for et parti, må man altså også regne med, at der bliver stillet nogle spørgsmål i forhold til den sag, vi behandler.

Jeg må bare sige, at det, jeg har hørt indtil nu, er, at man henviser til, at problemet ikke er så stort – endnu. Og der må jeg også sidde og tænke: Hvor stort skal det blive? Og der bliver jeg bare nødt til at henvise til en udlændingelovgivning fra 1983, hvor man i rigtig, rigtig mange år heller ikke regnede med, at problemet var særlig stort, indtil det blev så stort, at det fortsat er en kæmpe diskussion i Danmark, og at vi faktisk ikke rigtig har nogen klar holdning til, hvad vi gør ved det – i hvert fald er der mange partier, der ikke har det. Altså, jeg vil advare meget imod, at man bare siger, at problemet ikke er så stort. Det kan man simpelt hen som politiker ikke affinde sig med og bare sige, at problemet ikke er særlig stort – endnu. Hvornår er det så stort nok?

Kl. 18:36

Den fg. formand (Bjarne Laustsen):

Værsgo til ordføreren.

Kl. 18:36

Charlotte Bagge Hansen (M):

Altså, nu mener jeg ikke, jeg har sagt, at der ikke er noget problem eller noget stort problem. Det, jeg har sagt, er, at jeg gerne vil have afdækket, hvor problemet er, og hvor omfangsrigt det er, før vi begynder at tage stilling til, om det er noget, vi skal gå ind i fra Folketingets side.

Kl. 18:36

Den fg. formand (Bjarne Laustsen):

Tak. Spørgeren.

Kl. 18:36

Pia Kjærsgaard (DF):

Hvor omfangsrigt er det? Altså, det er omfangsrigt og da specielt, når mange, der har været fremhævet her, faktisk partiledere og statsministre, har været ude at sige, at det her er rent skrækkeligt. Udlændingeministeren brugte det meste af sin tale på at sige, at det var helt uacceptabelt, og at det var forfærdeligt, og at man slet ikke kunne gå ind for det, og at det var mod ligestilling og for social kontrol, og hvad ved jeg. Jamen så er det da omfangsrigt – det er det da. Jeg har ikke hørt nogen ordførere feje det af banen og sige: Nå, men det betyder egentlig ingenting.

Kl. 18:37

Den fg. formand (Bjarne Laustsen):

Værsgo til ordføreren.

Kl. 18:37

Charlotte Bagge Hansen (M):

Jamen så er det en helt anden sag, for så sætter vi jo spørgsmålstegn ved kommunernes beslutningskompetence, og så er det lige pludselig en helt anden diskussion.

Det, jeg siger – og det vil jeg gerne sige igen – er, at vi godt kunne tænke os at få afdækket, hvor stor problematikken er, og hvad det er, vi arbejder med. Vi håber, det er noget, man kan løse lokalt de steder i kommunerne, for generelt går vi fra Moderaternes side ikke ind for at lave lovgivning bare for at lave lovgivning. Vi ser gerne, at vi får mindre bureaukrati, og hvis der er nogle problemer ude i de pågældende kommuner, ser vi gerne, at det bliver taget der og løst der.

Kl. 18:38

Den fg. formand (Bjarne Laustsen):

Tak til fru Charlotte Bagge Hansen fra Moderaterne. Der er ikke flere korte nogen bemærkninger. Vi går videre i ordførerrækken til fru Sofie Lippert fra SF.

Kl. 18:38

(Ordfører)

Sofie Lippert (SF):

Tak for det. Jeg har også fået æren af at være vikar i dag, da Anne Valentina Berthelsen desværre ikke kunne nå at være til stede. Men jeg kan, fuldstændig ligesom tidligere ordførere, sige, at vi i SF også er imod kønsopdelte svømmehaller på baggrund af religiøse og kulturelle særkrav.

Det er klart, at vi ønsker os et samfund, hvor det ikke er tabuiseret og potentielt udløsende for social kontrol, at eksempelvis kvinder fra etniske minoritetsmiljøer går i svømmehallen med det modsatte køn. Det er et udtryk for et forvrænget syn på krop, seksualitet og kvinders generelle ligestilling, og vi mener ikke, at løsningen på problemet er, at svømmehallerne lokalt arrangerer kønsopdelt svømning for at sikre, at kvinder underlagt den slags religiøse og kulturelle normer på trods af dette kan få adgang til svømmehallen.

Men når det er sagt, er jeg nøjagtig lige så meget imod et forbud imod det. For det første mener jeg ikke, at man skal forbyde alt det, man ikke kan lide. For det andet er det uden tvivl det lokale selvstyres ansvar at styre de kommunale svømmehaller, og vi skal her fra Folketinget ikke tage lokalinitiativet fra kommunerne. Vi skal ikke sidde på Christiansborg her i København og bestemme, hvordan man gør ting i kommunerne i de kommunale svømmehaller. Og for det tredje er forslaget meget generelt formuleret, og kønsopdelt svømning kan være aktuelt af andre årsager end religiøse og kulturelle særhensyn i forlængelse af social kontrol, som vi til gengæld gerne vil give plads til. Eksempelvis kan det jo være fint nok med tilbud om kønsopdelt svømning til kvinder, som lider af traumer forårsaget af seksuelle krænkelser og overgreb, og som derfor behov for at svømme i et miljø, hvor mænd ikke er til stede. Og fuldstændig tilsvarende kan der være god grund til svømning kun for mænd. Derfor kan vi som sagt ikke støtte forslaget. Tak for ordet.

Kl. 18:40

Den fg. formand (Bjarne Laustsen):

Tak for talen. Hr. Kim Edberg Andersen for en kort bemærkning.

Kl. 18:40

Kim Edberg Andersen (NB):

Det er, fordi jeg reagerede på, at ordføreren sagde, at SF ikke gik ind for at forbyde det, man ikke kunne lide, og så søgte jeg på min ven Google: SF vil have totalt forbud mod bettingreklamer. SF vil have et nationalt forbud mod PFAS. SF vil forbyde købesex. Den kører bare videre. Altså, den fortsætter. Så det er det, man kalder en stråmand fra ordføreren: at man ikke skal forbyde det, man ikke kan lide. Ellers vil jeg gerne gå hele googlesøgningen igennem med SF's ordfører, for det, som Folketinget er til for, er jo, at vi står i egen ret og med vores holdninger, og så skal man forbyde det, man ikke kan lide. Jeg kunne godt tænke mig høre, for jeg kunne ikke få sådan et helt klart svar fra regeringspartierne – SF er jo ikke bunden af lædersæderne; i hvert fald ikke endnu – hvor mange svømmehaller, der laver social kontrol, der er for mange.

Kl. 18:41

Den fg. formand (Bjarne Laustsen):

Værsgo til ordføreren.

Kl. 18:41

Sofie Lippert (SF):

Når jeg siger, at jeg ikke mener, at man skal forbyde alt det, man ikke kan lide, så er det, fordi jeg mener, at forbud er noget, vi skal bruge varsomt. Jeg mener, at vi skal bruge forbud til at sikre folk imod ting, der gør skade på dem. Det er derfor, vi mener, at nogle ting skal forbydes. Jeg mener ikke, at kønsopdelt svømning i sig selv er noget, der gør skade på nogen. Der kan ligge nogle ting bagved, og det er vigtigt, at de strukturelle ting, der ligger bagved, er noget, vi undersøger og arbejder med, men jeg mener ikke, at vi kommer til et punkt, hvor det er meningsfuldt at tage det værktøj i brug helt og konsekvent at forbyde, at lokale svømmehaller, kommunale svømmehaller arrangerer svømning, hvor der af den ene eller anden årsag kun er det ene køn til stede. Jeg mener, vi skal bekæmpe den sociale kontrol, ikke bare den kønsopdelte svømning, som er et symptom på det.

Kl. 18:42

Den fg. formand (Bjarne Laustsen):

Værsgo til spørgeren.

Kl. 18:42

Kim Edberg Andersen (NB):

Ordføreren fortsætter bare med at sige, og det er selvfølgelig også highroad, at vi forbyder kun ting, hvor det går ud over nogen, hvorefter ordføreren siger, at social kontrol selvfølgelig går ud over nogen, men det skal vi ikke forbyde. Så jeg bliver bare nødt til at sige, at det er lidt et spørgsmål om, hvor man ser problemstillingen.

Jeg køber fuldstændig ind på, at SF synes, at det her er en træls debat og det derfor er rart at skyde den til hjørne med kommunerne. Såfremt regeringen kommer med et forslag, fordi de finder et hav af svømmehaller eller i hvert fald flere svømmehaller end dem, som de kan blive enige om er en god ting, vil SF så til den tid kunne stemme for, at det er noget, som vi rent principielt skal stemme for i Folketinget, og vil SF så være med til på baggrund af det udmærkede forslag fra ministeren inden jul at sikre, at kønsopdelte svømmehaller skal være forbudt i Danmark?

Kl. 18:43

Den fg. formand (Bjarne Laustsen):

Værsgo til ordføreren.

Kl. 18:43

Sofie Lippert (SF):

Jeg er selvfølgelig imod social kontrol. Jeg bilder mig bare ikke ind, at vi ved at afskaffe kønsopdelt svømning overhovedet på nogen måde har fået mindre social kontrol i Danmark. Det tror jeg er meget naivt. Som sagt mener jeg, at kønsopdelt svømning i nogle tilfælde – i hvert fald i de tilfælde, som er årsagen til, at Dansk Folkeparti har valgt at fremsætte det her forslag – jo er et symptom på social kontrol. Og ja, i SF er vi klar til at bekæmpe social kontrol, men fordi jeg ikke er af den overbevisning, at en afskaffelse af kønsopdelt svømning vil befri en eneste kvinde fra social kontrol, tror jeg ikke, at det er vejen, vi skal gå nedad.

Kl. 18:43

Den fg. formand (Bjarne Laustsen):

Tak. Så er det fru Pia Kjærsgaard fra Dansk Folkeparti for en kort bemærkning.

Kl. 18:44

Pia Kjærsgaard (DF):

Der er noget, jeg har siddet og funderet over, og ordføreren kan måske hjælpe mig. Kan ordføreren hjælpe mig med at forstå, hvorfor der ikke er nogen kønsopdelte svømmehaller for mænd?

Kl. 18:44

Den fg. formand (Bjarne Laustsen):

Værsgo til ordføreren.

Kl. 18:44

Sofie Lippert (SF):

Jeg tror, at ordføreren for forslagsstillerne har ret i, at nogle af de tilfælde, hvor vi ser kønsopdelt svømning, handler om kulturelle og religiøse særhensyn. Nogle handler måske om det, jeg peger på i min ordførertale, nemlig at der kan være andre årsager til, at kvinder ikke føler sig trygge ved at svømme sammen med mænd. Jeg skal ikke kunne svare på, hvorfor der ikke er mænd, der til deres lokale svømmehal har ytret ønske om en periode uden adgang for kvinder. Det tror jeg at du skal spørge en mand om i stedet.

Kl. 18:44

Den fg. formand (Bjarne Laustsen):

Værsgo til spørgeren.

Kl. 18:44

Pia Kjærsgaard (DF):

Jeg tror godt, at jeg kender svaret. Det er, fordi mænd gerne må være i en svømmehal i speedobadebukser, men kvinder skal være tildækkede. Det er det, det handler om. Det er i virkeligheden det, det handler om. Altså, der er en enorm frihed for mænd, men der er ikke nogen frihed for kvinder. Det er det, jeg synes vi skal gøre op med.

Kl. 18:45

Den fg. formand (Bjarne Laustsen):

Værsgo til ordføreren.

Kl. 18:45

Sofie Lippert (SF):

Det er jeg sådan set fuldstændig enig i. Jeg tror bare ikke på, at der er nogen kvinder, der bliver mere frie af, at vi afskaffer kønsopdelt svømning. Jeg tror ikke, at de kvinder, der måtte være underlagt social kontrol og få at vide, at de kun må møde op i svømmehaller, hvor der ingen mænd er, bliver mere frie af, at der nu til alle tider skal være mænd i svømmehallen.

Kl. 18:45

Den fg. formand (Bjarne Laustsen):

Tak til fru Sofie Lippert fra SF. Der er ikke flere korte bemærkninger, så vi kan byde velkommen til fru Susie Jessen fra Danmarksdemokraterne. Værsgo.

Kl. 18:45

(Ordfører)

Susie Jessen (DD):

Tak. Som mor og politiker, men mest som kvinde, er jeg så meget imod kønsopdelt svømning og tonede ruder i svømmehallen. Det mener jeg, og derfor kunne det her jo sagtens være mine ord, men det er det faktisk ikke. Det var noget, statsministeren, fru Mette Frederiksen, for nogle år tilbage skrev på sin facebookprofil, da den her debat blussede op, fordi Hovedstadens Svømmeklub arrangerede kønsopdelt svømning. Det var faktisk helt tilbage i 2016.

Men som vi jo også ved – og måske er det noget, der går op for en mange gange – bliver der talt rigtig meget om tingene hos Socialdemokratiet, men der sker ikke så meget handling – eller hvad? Det kan jo være, at der sker noget nu, når ministeren lægger op til, at der skal nogle undersøgelser og nogle drøftelser i gang om kønsopdelt svømning. Det kan også være, at der ikke sker noget, og det ser vi jo så lidt igen i dag, hvor Folketinget behandler et forbud mod kønsopdeling i offentlige svømmehaller.

Formålet med forslaget er ifølge forslagsstillerne at reducere praksisser med religiøse og kulturelle særkrav og modvirke parallelsamfund. I Danmarksdemokraterne er vi enige med forslagsstillerne, Dansk Folkeparti, i, at det her er den rigtige vej at gå. Så tak til Dansk Folkeparti for at komme med det her forslag. For det er en vigtig og helt principiel debat. Det er bare helt og aldeles uacceptabelt, hvis forældre med muslimsk baggrund forbyder deres piger at gå i en svømmehal, hvor der er mænd og drenge. Ja, vi ser, at selv til livreddere stilles der krav om, at de skal have et bestemt køn, og der har været eksempler på almindelige danske fædre, der nægtes adgang til at se deres døtre svømme i svømmehallen, fordi der er adgang forbudt for mænd. Det er at seksualisere små piger i en grad, som jeg bare synes er ulækker. Det er fuldstændig absurd, at det foregår i Danmark. Det er ikke det Danmark, jeg kender, at piger og drenge opdeles på grund af religiøse hensyn. Det bør slet ikke foregå i Danmark.

For os, der er vokset op med en kultur, hvor kvinder og mænd er ligestillede, og at det er det mest naturlige i verden at stå i svømmehallen sammen med mænd og kvinder og piger og drenge, og hvor vi interagerer med hinanden, uden at kønnet spiller nogen særlig rolle, så er det jo fuldstændig uvirkeligt, at det her rent faktisk foregår. Og det er bare ikke det samme udgangspunkt for mange mennesker med rødder i islam. Derfor er det også vigtigt, at vi her fra Folketingets side stiller krav til kommunerne om at sætte en stopper for særhensyn, der underminerer den ligestilling mellem mænd og kvinder, som vi har her i landet.

Danmarksdemokraterne bakker derfor op om forslaget. Og jeg skulle hilse fra De Konservative og sige, at de også bakker op om forslaget. Tak for ordet.

Kl. 18:48

Den fg. formand (Bjarne Laustsen):

Tak for talen. Der er en kort bemærkning til fru Pia Kjærsgaard – nej, hun afstår. Så siger vi tak til fru Susie Jessen og byder velkommen til hr. Jens Meilvang som ordfører for Liberal Alliance. Værsgo.

Kl. 18:48

(Ordfører)

Jens Meilvang (LA):

Mange tak for ordet. Jeg har i dag fået lov til at være vikar for min kollega Steffen Larsen, som desværre ikke havde mulighed for at være her til førstebehandlingen af beslutningsforslaget om forbud mod kønsopdeling i offentlige svømmehaller.

Der skal ikke herske nogen tvivl om, at vi i visse områder af Danmark har problemer med parallelsamfund – områder, hvor dansk kultur og danske love kommer i anden række, og hvor særlig kvinder bliver undertrykt ud fra nogle forstokkede religiøse og kulturelle overbevisninger. Derfor skal vi selvfølgelig bekæmpe de her parallelsamfund, og det var også derfor, at Liberal Alliance som regeringsparti satte os i spidsen for at gennemføre nogle af de store elementer i indsatsen mod parallelsamfund tilbage i 2018.

Nogle problemer er større end andre, og når vi her i Folketinget vedtager love, skal vi også have øje for, at noget lovgivning kan få nogle utilsigtede konsekvenser. Det må vi holde op imod de problemer, vi prøver at løse, som f.eks. kønsopdeling i svømmehaller. Nej, jeg bryder mig ikke om, at man opdeler svømmehaller ud fra køn på grund af religiøse hensyn, men jeg vil også være enormt ked af, at man fratager kommunerne, som jo driver langt størstedelen af vores offentlige svømmehaller i Danmark, deres selvbestemmelse på området. Jeg bryder mig heller ikke om, at vi risikerer at skabe et for rigidt system, så man f.eks. ikke kan tilbyde særlige arrangementer for mænd og kvinder ude i vores svømmehaller. For os i Liberal Alliance vejer de hensyn tungere, og derfor kan vi ikke støtte beslutningsforslaget.

Kl. 18:50

Den fg. formand (Bjarne Laustsen):

Tak for det. Der er ikke nogen korte bemærkninger. Vi siger tak til hr. Jens Mejlvang fra Liberal Alliance. Og da jeg ikke kan se fru Rosa Lund fra Enhedslisten, går vi videre til hr. Christian Friis Bach fra Radikale Venstre. Værsgo.

Kl. 18:50

(Ordfører)

Christian Friis Bach (RV):

Der er brugt store ord her fra talerstolen: Kønsopdelt svømmeundervisning er en vigtig og principiel problemstilling, det er et stort problem, ja, det er endda et meget stort problem.

Det er det ikke. Det er faktisk et meget lille problem i Danmark, og det er ikke en sag, vi behøver at tage os af i Folketinget. Det har jeg fuld tillid til at de klarer i kommunerne og i foreningslivet. Jeg ønsker en verden, hvor alle kan føle sig trygge og lige, uanset hvem de er sammen med, uanset hvilket køn de har, eller hvilken kønsidentitet de har, eller hvilken seksualitet det enkelte menneske har. Men der kan være tilfælde, hvor kvinder og piger, mænd eller drenge føler, at de har brug for at finde sammen og stå sammen og endda stå alene sammen. Det skal de have lov til.

Der etableres i Danmark utallige kvindegrupper, hvor kvinder går sammen for at styrke hinanden og hjælpe hinanden. Der er grupper, hvor voldsramte kvinder går sammen for at finde videre i en meget, meget svær situation og ikke ønsker, at der er mænd i det rum. Der er mandegrupper, som drøfter maskulinitet eller børnepasning og ikke ønsker, at der er kvinder i rummet. Det skal nok gå. Det er ikke et stort problem, og det kan endda være en løsning.

Så er der, ja, pigegrupper, hvor danske piger og piger med anden etnisk baggrund går sammen for netop at modvirke social kontrol, hvor de skaber fællesskaber og netværk. Det er godt for integrationen, det virker mod social kontrol. Det har jeg selv erfaret, da jeg for 25 år siden var formand for Mellemfolkeligt Samvirke. Det kan hjælpe piger mod et liv i frihed og i lighed, og sker det i en svømmehal, er det ikke et stort problem. Der er ikke nogen, der skal tvinges til at deltage, hvis de ikke vil. Alle skal have mulighed for at få svømmeundervisning, vi skal have flest mulige børn med i foreningslivet. Det er det vigtige, så nej, det er ikke et stort problem. De skal nok gå alt sammen, de skal nok finde ud af det derude i kommunerne og i foreningslivet, også uden at vi blander os her i Folketinget. Så Radikale Venstre er imod beslutningsforslaget.

Kl. 18:52

Den fg. formand (Bjarne Laustsen):

Tak for talen. Så er det hr. Kim Edberg Andersen for en kort bemærkning.

Kl. 18:52

Kim Edberg Andersen (NB):

Jeg blev nødt til at trykke ind hurtigt, for som vi fik afklaret tidligere, bliver jeg ofte ret træt, når Radikale er på talerstolen. Så jeg skyndte mig at trykke mig ind, dengang Radikale vidste, hvor stort problemet var. For så er det jo løst, og så kan ministeren lige få forklaret af De Radikale, hvor stort problemet er. Ministeren kan vurdere lynhurtigt, om det er for mange svømmehaller. Bum, så kan vi lovgive om det her. Så når vi det inden sommerferien på en god dag. At Radikale mener, at det ikke er et problem, at en dansk far ikke kan gå ned og se sin egen pige svømme i en dansk svømmehal, forstår jeg ikke. Jeg forstår godt, at Radikale siger det, for det har vi jo hørt i årtier. Der er ikke et problem overhovedet nogen steder. Det største problem er dybest set, at vi snakker udlændingepolitik i Folketingssalen. Jeg har hørt ordføreren sige, at det var pinligt, at vi gjorde det.

Men vil ordføreren ikke lige forklare mig en ting? Ordføreren har været i Mellemfolkeligt Samvirke for 25 år siden, og hvis ikke der er noget problem og det er så godt for integrationen – og guderne skal vide, at vi har lukket øjnene i årtier – hvorfor har vi så det problem med integrationen, som vi har nu?

Kl. 18:54

Den fg. formand (Bjarne Laustsen):

Værsgo til ordføreren.

Kl. 18:54

Christian Friis Bach (RV):

Jeg tror, at det er et større problem, at der er piger og drenge – og det er ikke kun med anden etnisk baggrund, det kan skam også være piger og drenge, der er helt danske – som bøvler med ting i deres liv, og som derfor ikke deltager i foreningslivet. Det er et stort problem. Og kan vi gøre noget for at fremme deltagelsen af piger og drenge i foreningslivet, så kan vi gøre en forskel for dem. Og hvis det sker i grupper, og hvis der er brug for, at det sker i nogle grupper, hvor der måske kun er piger til stede i en periode, så de kan styrke hinanden og hjælpe hinanden, så kan det være godt for integrationen. Det skulle vi måske gøre oftere. Frem for at forbyde tørklæder eller forbyde kønsopdelt svømmeundervisning skulle vi måske fokusere på det, der virker godt for integrationen, som jo heldigvis bevæger sig støt og roligt fremad.

Kl. 18:54

Den fg. formand (Bjarne Laustsen):

Værsgo til spørgeren.

Kl. 18:55

Kim Edberg Andersen (NB):

Nu får jeg lyst til at gå i Build-A-Bear og bygge sådan en kæmpe krammebamse og forme den lidt ligesom en struds, og så kører vi strudsemetoden. Den virker. Som Radikale har gjort i 40 år, kører vi strudsemetoden, og alt er godt, og der er ingen problemer. Det er kun højrefløjen, der finder på at de problemer er der. Men vi laver strudsen, og så løser vi alting, og så skal ham Kim fra Nordjylland slet ikke være bekymret. Radikale Venstre har styr på bussen som i de sidste 40 år. Men så forstår jeg bare ikke kriminalitetsstatistikkerne, jeg forstår ikke kvindeundertrykkelsen, og jeg forstår ikke alle de andre ordførere, der egentlig har anerkendt, at der er et problem. Men det er altid befriende, at Radikale Venstre går på talerstolen og fuldstændig kan viske tavlen ren og sige, at der ikke er nogen problemer i Danmark.

Kl. 18:55

Den fg. formand (Bjarne Laustsen):

Værsgo til ordføreren.

Kl. 18:55

Christian Friis Bach (RV):

Jeg vil gerne ved passende lejlighed tage imod hr. Kim Edberg Andersens tilbud om en stor krammer.

Kl. 18:55

Den fg. formand (Bjarne Laustsen):

Tak. Så er det fru Susie Jessen fra Danmarksdemokraterne med en kort bemærkning.

Kl. 18:55

Susie Jessen (DD):

Tak. Jeg bider lidt mærke i, at ordføreren ikke mener, at det her er et problem. Jeg står her med sådan en medborgerskabsundersøgelse fra 2021, hvor der fokuseres på holdningen til kønsopdelt svømning. Der er 4.693 respondenter, og konklusionen er, at godt hver tredje kvinde med oprindelse i MENAPT-landene helst vil have, at deres datter kun svømmer med andre piger. Mener ordføreren, at det er et ligestillingsproblem?

Kl. 18:56

Den fg. formand (Bjarne Laustsen):

Værsgo til ordføreren.

Kl. 18:56

Christian Friis Bach (RV):

Ja, det mener jeg bestemt det er, og jeg mener også, at vi skal gøre alt, hvad vi kan, for at bryde den uheldige tendens. Det er jo ikke mange år siden, at der er i danske familier var meget, meget store ligestillingsproblemer, hvor pigerne fik en fremtid som husmødre, og hvor drengene blev sendt ud for at arbejde. Det skal man gøre alt, hvad man kan, for at modvirke. Kan vi styrke nogle af de piger til at bryde ud af det mønster, som deres mødre pålægger dem, og kan vi gøre det ved at samle dem i grupper, hvor de er sammen med danske piger, og hvor de føler sig trygge til at tale om deres drømme og deres liv og skabe netværk og kontakter, så kan det jo være den rigtige måde at få dem videre på og få styrket ligestillingen i Danmark.

Kl. 18:57

Den fg. formand (Bjarne Laustsen):

Værsgo til spørgeren.

Kl. 18:57

Susie Jessen (DD):

Jeg er også rigtig glad for, at der er sket så meget på ligestillingsdagsordenen i Danmark igennem årene, og det er jo, fordi der har været folk, der har gjort en indsats for, at der rent faktisk skete noget på ligestillingsdagsordenen. Men det er lidt, som om venstrefløjen, hver eneste gang det handler om muslimske piger, gemmer sig – så tør man ikke at tage den her diskussion og sørge for, at der rent faktisk kommer nogle rammer, så de her piger kan bryde ud af det. Altså, jeg synes, det er helt vildt, at man ikke vil gøre en indsats for, at de her piger bliver sådan løsrevet fra deres fædres og brødres og fætres meget, meget stramme favntag.

Kl. 18:57

Den fg. formand (Bjarne Laustsen):

Værsgo til ordføreren.

Kl. 18:58

Christian Friis Bach (RV):

Det er præcis det, vi vil. Nu vil jeg så korrigere spørgeren – jeg ser ikke Radikale Venstre som et venstreorienteret parti, men som et socialliberalt parti placeret godt og solidt på midten i dansk politik. Og vi ser, at der skal bruges alle redskaber for at fremme en god integration, og nogle gange kan det være, at vi samler piger eller kvinder i grupper, hvor de kan føle sig trygge og hjælpe hinanden med at komme videre og komme ud af den sociale kontrol, som de oplever. Det har vist sig at virke. Der er utallige eksempler på, at det virker. Og sker det i en svømmehal, så lever vi nok med det. Så det her er ikke et stort problem, det er et meget lille problem – og måske kan det endda i nogle tilfælde være en løsning.

Kl. 18:58

Den fg. formand (Bjarne Laustsen):

Tak. Så er det fru Pia Kjærsgaard for en kort bemærkning.

Kl. 18:58

Pia Kjærsgaard (DF):

Jeg sad faktisk lidt og tænkte på, da hr. Christian Friis Bach nævnte det her med, at nogen blev styret ind som husmødre, at jeg må være rigtig, rigtig godt integreret, for jeg kom faktisk herind som husmor. Jeg havde en lille stilling ved siden af, men jeg begyndte mit voksenliv som husmor. Det er jo sådan set gået meget godt, uden at jeg har deltaget i kønsopdelt svømmeundervisning eller noget i den stil. Nå, det var egentlig ikke det, jeg ville sige, men jeg kunne ikke lade være.

Det, der egentlig gjorde, at jeg trykkede mig ind for en kommentar, var, at hr. Christian Friis Bach hele tiden siger, at det ikke er noget stort problem, det er ikke noget stort problem. Jeg læner mig fuldstændig op af hr. Kim Edberg Andersens bemærkninger. Det har Radikale Venstre altid sagt. Det sagde Radikale Venstre også, da udlændingeloven blev indført, hvor Radikale Venstre var en meget, meget stor faktor. Det er ikke noget stort problem, det klarer vi, das schaffen wir, det er ikke noget stort problem. Og det må man jo bare konstatere at det er.

Kl. 18:59

Den fg. formand (Bjarne Laustsen):

Værsgo til ordføreren.

Kl. 18:59

Christian Friis Bach (RV):

Tak. Lad mig starte med at sige, at jeg har den største respekt for den karriere, fru Pia Kjærsgaard har skabt sig, og de resultater, hun har skabt. Det er ikke polemisk; det mener jeg helt alvorligt.

Min pointe var bare, at der i danmarkshistorien har været utallige tilfælde af piger, der er blevet tvunget ind i bestemte kønsroller og i bestemte karrierer imod deres egen frie vilje. Det vil jeg sige hører til i min generation, og det hører endda også til blandt danske piger i den tid, vi er i i dag. Kan vi hjælpe nogle af dem med at finde andre piger eller unge kvinder, som de kan støtte sig op af? For det ved man virker. Jeg har set mange eksempler på netværk mellem piger og kvinder, hvor de støtter hinanden i at bryde ud af nogle af de roller og mønstre, som de føler sig tvunget ind i, og skabe et bedre liv og en karriere for dem selv. Og kan vi også hjælpe etniske piger med at gøre det samme ved at give dem kønsopdelt svømmeundervisning, så ser jeg ikke det som et stort problem for Danmark. Og det kan måske endda for nogle af de piger være en løsning.

Kl. 19:00

Den fg. formand (Bjarne Laustsen):

Så er der en kort bemærkning fra fru Pia Kjærsgaard. Fru Pia Kjærsgaard afstår. Så kan jeg ikke se fru Nanna Høyrup fra Alternativet, så vi kan gå videre i ordførerrækken til hr. Kim Edberg Andersen fra Nye Borgerlige. Værsgo.

Kl. 19:01

(Ordfører)

Kim Edberg Andersen (NB):

Tak for det, formand. I Nordjylland er vi sådan lidt løsningsorienterede, og det har jeg også forsøgt at stille spørgsmål efter i dag, altså for at være lidt løsningsorienteret. Jeg har spurgt hele regeringspaletten om, hvordan vi kunne løse det. Vi kom frem til, at der kom en løsning inden jul; det ikke var ret mange svømmehaller, der skulle til; hr. Christian Friis Bach faktisk har løsningen allerede – det accelererede jo processen voldsomt.

For at vi ikke helt skal falde ind i hr. Christian Friis Bachs fodspor, hvor der ikke er et problem, foreslår jeg, at vi tager Ibi-Pippi med rundt. For det her handler jo ikke om mænd og kvinder, forstår jeg; det handler om sociale fællesskaber og kvinder, der faktisk ikke har et problem med mænd på nogen som helst måde, men bare har lyst til at sidde og snakke i en svømmehal. Og Ibi-Pippi identificerer sig jo som en lesbisk kvinde, så han må passe ind, for han har haft en sag tidligere, hvor han blev sat på et handicaptoilet. Så han kunne komme med rundt, hr. Christian Friis Bach, til det her ikkeeksisterende problem, hvor kvinder har lyst til at sidde og snakke med hinanden, og så kunne vi jo se, om det var et problem.

Jeg har en fornemmelse af, at det ville blive et større problem, end vi lige regner med, hvis vi rammer de svømmehaller, som har valgt at dække vinduerne til, fordi man ikke må kigge ind, og at nægte en dansk far at se sin danske pige svømme sammen med andre piger. For de kunne ikke snakke, mens de svømmede, og tilsyneladende var det et stort problem, at han gerne ville være til stede.

Se, det er det, der er problemet, hr. Christian Friis Bach. Og der er problemet med, at vi ikke får stemt et forslag som det her igennem, at det bliver en syltekrukke igen, på trods af at de to andre regeringspartiformænd – jeg har ikke fulgt op på, hvad hr. Lars Løkke Rasmussen mener – har været ude i hårde og klare meldinger. Den ene sagde: Send dem hjem. Den anden sagde, at det var utilgiveligt. Og Folketinget siger: Vi trækker tiden nu, for vi vil ikke rigtig gøre noget ved det. Og det er det, der er sørgeligt, for det er et problem. Social kontrol er et kæmpe problem. Det er et importeret problem, vi har fået, og som har fået lov til at udvikle sig i skyggen af, at dem, der sidder herinde i Folketinget, har gjort absolut ingenting.

Så vil jeg godt rose fru Pia Kjærsgaard, for hun har om nogen gjort noget. Hun har om nogen fået flyttet debatten. Hun har fået skabt resultater, som selv hr. Christian Friis Bach må anerkende; når han lige løftede blikket fra sit strudsehul, måtte han selv anerkende, at fru Pia Kjærsgaard har sat fingeren på et ømt punkt, løst nogle problemer. Og det håber jeg da at ministeren vil gøre inden jul, som jeg fik en lovning på, altså at det her bliver løst inden jul; vi finder ud af, hvor stort et problem det er, og ganske få svømmehaller, sagde Venstre, som er samarbejdspartneren, er et problem.

Der tror jeg faktisk, hvis ministeren gerne vil have en ekspeditløsning på det her, Dansk Folkeparti er behjælpelig med nogle navne og nogle adresser på nogle svømmehaller, ministeren kan tage som de første, indtil vi når de der par stykker, hvor vi ved det er en problemstilling. Det er jeg sikker på. Og så har vi en pligt som Folketing til at stå bag ved det her med, at ligestilling er vigtigt, at social kontrol er forfærdeligt, i stedet for at gemme os og være så berøringsangste over for en kultur, der er kommet hertil; tænk nu, hvis vi støder dem, for de er jo ofre, når de kommer.

De er ikke ofre, hvis de tvinger deres børn til kun at måtte svømme med andre piger. Så er de bare kommet hertil og vil implementere et system, som de påstår de er flygtet fra, på danskerne. Det skal vi have stoppet. Det er et kæmpe problem. Så derfor kommer Nye Borgerlige naturligvis til at bakke op om det her. Og vi er løsningsorienterede, og jeg tror stadig væk, at den der med at tage fru Ibi-Pippi med rundt – sammen med hr. Christian Friis Bach, sådan at han lige får øjnene op for problemstillingen – ville være nyttig, sådan at vi for fremtiden bliver fri for at have de her diskussioner herinde om, om der er et problem, som vi ellers kun har hørt fra Moderaterne og Radikale Venstre. Tak.

Kl. 19:05

Den fg. formand (Erling Bonnesen):

Tak for det. Der er en kort bemærkning fra hr. Christian Friis Bach.

Kl. 19:05

Christian Friis Bach (RV):

Tak til hr. Kim Edberg Andersen for at nævne mit navn en del gange i talen her. Jeg vil til ordføreren med skam bekende, at jeg engang har spillet fodbold i Buerup IF. Vi var kun drenge på holdet, og når vi så var inde i omklædningsrummet bagefter, ville jeg være blevet meget pinlig berørt, hvis der var kommet kvinder ind i omklædningsrummet.

Jeg skal bare lige forstå hr. Kim Edberg Andersens argument sådan i sin helhed. Vil hr. Kim Edberg Andersen også insistere på, at kvinder skal have ret til at komme ind i omklædningsrummet ved samtlige drengefodboldhold i Danmark?

Kl. 19:05

Den fg. formand (Erling Bonnesen):

Ordføreren.

Kl. 19:05

Kim Edberg Andersen (NB):

Uden at det her bliver en samtale, som man ikke må have fra talerstolen, vil jeg sige, at indtil jeg var gammel nok til at forstå det som et problem, var det ikke noget, jeg tænkte over, hvis min mor ville komme ind i et omklædningsrum. Efter jeg blev gammel nok til at forstå, hvad problemstillingen kunne være, ville jeg nok synes, det var rart nok, at der var piger i omklædningsrummet. Det er jo bare virkeligheden.

Hr. Christian Friis Bach siger, at det er en problemstilling, at der kommer kvinder ind i et omklædningsrum. Det er det jo kun, hvis det er en seksualiseret ting. Problemstillingen, vi har med det her med svømning, er jo ikke, at det er piger, der svømmer på holdet, eller mænd, der svømmer på holdet. Det er det, at vi skal lukke et helt rum af for forældrene, hvis de er mænd, og at det kun er mor. Hvis jeg var enlig far til en pige, måtte jeg stå udenfor og ikke se min datter svømme. Det er jo det, hr. Christian Friis Bach argumenterer for. Det er jeg imod. Og jeg blev faktisk hentet af min mor til fodbold. Om hun nogen sinde har været med i omklædningsrummet, ved jeg faktisk ikke, hr. Christian Friis Bach.

Kl. 19:06

Den fg. formand (Erling Bonnesen):

Hr. Christian Friis Bach.

Kl. 19:06

Christian Friis Bach (RV):

Nu er det ikke primært hr. Kim Edberg Andersens mor, jeg her er interesseret i. Det er mere det systematiske problem. Hvis der nu kom en del mødre, ikke bare hr. Kim Edberg Andersens mor i hr. Kim Edberg Andersens tid på et fodboldhold, ind i rummet, men også en række andre kvinder, er det så noget, hr. Kim Edberg Andersen vil insistere på skal kunne ske på ethvert drengefodboldhold, eller skal træneren have lov til at bede mødre og fædre om måske at blive uden for omklædningsrummet og give de drenge, der måtte være lidt generte, mulighed for at klæde om, uden at der er kvinder til stede i rummet?

Kl. 19:07

Den fg. formand (Erling Bonnesen):

Ordføreren.

Kl. 19:07

Kim Edberg Andersen (NB):

Jeg regner da ikke med, at de svømmer nøgne rundt inde i svømmehallen. Det regner jeg da ikke med, hr. Christian Friis Bach. Og jeg synes da, det er fuldstændig i orden, at man kan kønsopdele selve omklædingen. Det synes jeg er fint.

Hvis vi går tilbage til min Ibi-Pippi-reference, vil jeg sige, at jeg faktisk også synes, han skulle bruge mandeomklædningsrummet, men der ved jeg da, at venstrefløjen lige om lidt kommer til at overfalde mig, fordi den sociale konstruktion går forud for det. Men held og lykke med det; den skal jeg nok vinde i sidste ende.

Jeg har det fint med, at man omklæder, og at der, hvor nøgenheden foregår, kan man have kønsopdeling. Jeg håber bestemt ikke, hr. Christian Friis Bach siger, at vi alle sammen skal til at svømme nøgne rundt, for at hr. Christian Friis Bach kommer frem til sit utopia.

Kl. 19:08

Den fg. formand (Erling Bonnesen):

Så er det fru Susie Jessen.

Kl. 19:08

Susie Jessen (DD):

Tak. Det er måske en lidt søgt sammenligning, må jeg sige – jeg er egentlig meget glad for, når jeg går i svømmehallen, at man har badedragt på, og der er jo de der speedos, som jeg synes er lidt små nogle gange. Men man kan måske i stedet for sammenligne det med et fodboldhold på banen, og der vil jeg egentlig bare spørge ordføreren, om det er hans indtryk, at de unge drenge, der spiller på fodboldbanen, har noget imod, at der kommer piger og ser på dem.

Kl. 19:08

Den fg. formand (Erling Bonnesen):

Ordføreren.

Kl. 19:08

Kim Edberg Andersen (NB):

Altså, jeg kan ikke mindes, at vi i Nordjylland på noget tidspunkt har forvist mødre fra sidelinjen til en lilleputkamp, fordi det var nødvendigt, overhovedet ikke, og heller ikke fædre, hvis det var pigerne, der var ude at spille – det kan jeg ikke mindes. Det har aldrig rigtig sådan været nødvendigt oppe, hvor jeg bor. Men det kan godt være, at det er, fordi vi har en tendens til at integrere mennesker lidt hurtigere, end man i hr. Christian Friis Bachs utopi gerne vil. For virkeligheden er jo, at det kun er, når man seksualiserer pigebørn og siger: Du er et seksuelt væsen, og derfor skal du kun svømme sammen med kvinder. Og derfor må mænd ikke have adgang, og vi skal have dækket vinduerne til, for gud forbyde, at der flyver en solsortehan forbi. Det er det, der er problemet, og det er jo problemstillingen, som jeg er helt sikker på at fru Susie Jessen er klar over.

Kl. 19:09

Den fg. formand (Erling Bonnesen):

Fru Susie Jessen.

Kl. 19:09

Susie Jessen (DD):

Tak. Men det var egentlig bare for at stille det her op mod hinanden, for det virker skørt, at De Radikale hele tiden sammenligner med ting, som bare overhovedet ikke har noget med ligestillingsudfordringer at gøre. Vi har også snakket om tørklæder i salen, hvor hr. Christian Friis Bach begyndte at snakke om, at hans skjorte skulle sidde nede i bukserne, da han var dreng. Altså, jeg synes simpelt hen, den her diskussion er for alvorlig til, at De Radikale bare begynder at sammenligne det med alle mulige fuldstændig ligegyldige ting – det må jeg sige. Men jeg er sikker på, at ordføreren er enig med mig, så det var måske mest bare en lille kommentar.

Kl. 19:09

Den fg. formand (Erling Bonnesen):

Ordføreren.

Kl. 19:10

Kim Edberg Andersen (NB):

Jeg anerkender, at rigtig, rigtig mange gange, når hr. Christian Friis Bach og De Radikale er på talerstolen, så er det, der bliver sagt, fuldstændig tåbeligt. Så der er vi helt enige, Nye Borgerlige og Danmarksdemokraterne.

Kl. 19:10

Den fg. formand (Erling Bonnesen):

Så er det fru Pia Kjærsgaard.

Kl. 19:10

Pia Kjærsgaard (DF):

Jeg beklager næsten, at jeg kommer til at sidde og grine her i Folketingssalen, men jeg kan bare ikke lade være. Det er jo virkelig befriende, at hr. Kim Edberg Andersen håndterer hr. Christian Friis Bach på den måde, for der er simpelt hen ikke anden mulighed. Man kan ikke tage det alvorligt. Og jeg har altid betragtet hr. Christian Friis Bach som en kompetent og veluddannet person, men der må jeg bare sige, at i den her debat er jeg altså totalt stået af. Jeg må sige, at jeg blev nødt til i mit bryst og i mit hjerte at begynde at grine lidt, for ellers kunne jeg simpelt hen ikke holde det ud. Og jeg lagde mærke til, at ministeren, og ministeren sidder lidt i skjul derovre, faktisk gjorde det samme, så det synes jeg egentlig er ret dejligt på sådan en lidt tidlig sommeraften.

Tak for talen. Den var super god.

Kl. 19:10

Den fg. formand (Erling Bonnesen):

Ordføreren.

Kl. 19:10

Kim Edberg Andersen (NB):

Tak for det. Jeg tror, grunden til, at man griner, er, og jeg er ikke så klog – jeg er oppe fra Nordjylland – at det er meget logisk. Vi kan alle sammen se problemstillingen. Så kan vi være bygget op på nogle dogmer, men jeg er faktisk sikker på, at hr. Christian Friis Bach, hvis jeg fanger ham ude bagved, når jeg har givet ham den krammer, jeg har lovet ham, så er enig med mig; både med hensyn til den diskrimination af piger og den her form for islamisering er hr. Christian Friis Bach nok også med slukkede kameraer og ingen, der skriver ned, hvad han siger, enig i det. Altså, det er jo en påstand, men jeg er sikker på, at der inde bag hr. Christian Friis Bachs hårde ydre er en fornuftig, blød mand alligevel.

Kl. 19:11

Den fg. formand (Erling Bonnesen):

Er der ønske om en anden kort bemærkning? Spørgeren frafalder. Så siger vi mange tak. Der er ikke flere korte bemærkninger. Tak til ordføreren. Så kan vi gå videre til ordføreren for forslagsstillerne, og det er fru Pia Kjærsgaard.

Kl. 19:11

(Ordfører for forslagsstillerne)

Pia Kjærsgaard (DF):

Tak. Så er vi tilbage ved alvoren. Jeg vil sige i forhold til den her debat, at vi jo i Danmark har haft en årelang tradition for, at svømning foregår blandet mellem kønnene. Men med den islamiske indvandring har man nu flere steder indført kønsopdelt svømning, det vil sige, så piger og kvinder kan svømme sammen. Og ikke nok med det: Svømmehallen er lukket af, så man ikke udefra kan kigge ind i svømmehallen. Forældrene af det modsatte køn til børn, der svømmer, kan, må ikke overvære svømningen, og livredderne skal ligeledes være af samme køn som dem, der svømmer. Det er ganske simpelt en forkert vej at gå, at vi ad den vej sniger religion ind i det offentlige rum og dermed tillader islam at definere og forandre vores kultur. Og nej, det er ikke bedre, at piger og kvinder lærer at svømme, frem for at de lærer, at her i landet er der ligestilling. For er man her i landet, er det dem, der kommer udefra, der skal integrere sig, og ikke os som land, der skal tillade, at en udefrakommende religion og kultur skal forandre vores land og vores frisind.

Præcis derfor ønsker vi, at vi fra Folketinget indfører et forbud mod, at man rundt om i kommunerne tillader, at de offentlige svømmehaller bliver kønsopdelt. Og hvorfor er det så Folketinget, der skal træffe den beslutning, og ikke en kommunal opgave? Det er der jo rigtig mange i den her debat der har indvendt. Det er, fordi når opgaven ligger ude i kommunerne, vil man i de kommuner, som har en stor repræsentation af folk fra muslimske lande, selvfølgelig tage initiativer til, at lige netop de kommuner opretter kønsopdelt svømning. For kommunerne varetager individuelt selvfølgelig de borgeres interesser og ønsker, som borgerne lokalt ønsker. Og jeg kan heller ikke nære mig for at tænke, at danske politikere – socialdemokrater, Venstre, sågar Konservative, mange politikere – også tager hensyn til, at i deres kommune bor der rigtig mange muslimer, og man vil rigtig gerne have deres stemmer. Altså, jeg tror, at det her, der sker, er meget på beregning, og ikke mindst i takt med at man jo som borger her i landet kan stemme uden at være statsborger, hvorfor det, man stemmer for, ikke nødvendigvis er i Danmarks interesser.

Med hensynet til svømmehaller følger alle mulige andre islamiske hensyn, såsom halalkød i kommunens institutioner, kommunal fejring af eid, muslimske friskoler, moskéer med minareter osv. osv. Og alt i alt er det en direkte vej til en kommunal støtte til parallelsamfund, hvis vi fortsat lader disse opgaver og beslutninger ligge ude hos kommunerne. For desto mere der ude i kommunerne bliver taget disse særhensyn, desto mere er folk, der ønsker disse forhold, tilbøjelige til at flytte derud, og omvendt vil flere fraflytte, altså dem, der ikke ønsker disse særhensyn. Danmark bliver mere og mere opdelt, mere og mere ghettoiseret.

Og nej, det her forslag handler ikke om, at vi som parti vil forbyde al form for kønsopdelt idræt. For selvfølgelig skal kvinder alene kunne konkurrere i f.eks. svømning. Men den helt store forskel er jo bare, at mens kvinder konkurrerer med hinanden i bassinet, styrer man ikke, hvem der må overvære det på baggrund af kønnene. Og det er præcis det, man gør, når man lukker en svømmehal for det modsatte køn, fordi nogle mener, at der ikke må være mænd og drenge til stede, og at de heller ikke må se kvinderne, mens de er i vandet. Så som det går nu, skal man lokalt ikke kunne beslutte så store ting, som umiddelbart kan virke som lokale forhold, som kønsopdeling kan virke som, men som reelt er medvirkende til, at samfundet forandres i en negativ retning.

Så vil jeg godt sige tak til de partier, der ser ud til ved sidstebehandling at støtte det her forslag. Det er Konservative, Danmarksdemokraterne og Nye Borgerlige. Det er faktisk mere, jeg kan tælle til, end når jeg før har fremsat de her forslag, og det er jeg jo selvfølgelig meget, meget opmuntret af. Det siger sig selv. Og det siger mig også, at jo mere man fortsætter denne her debat, jo mere vind får man i sejlene, og heldigvis for det, også selv om det skal tage nogle år, for det ved vi godt at det gør i de her debatter. Men jeg synes egentlig, det har været en god debat, når nu det er, som det er. Og jeg vil godt sige tak til alle ordførere, også dem, der ikke kan støtte forslaget, for at have deltaget i debatten. Det er jo folkestyre og demokrati i al sin gode opvisning. Tak.

Kl. 19:16

Den fg. formand (Erling Bonnesen):

Tak for det. Og der er en kort bemærkning fra hr. Christian Friis Bach.

Kl. 19:16

Christian Friis Bach (RV):

Tak for det, og tak til fru Pia Kjærsgaard. Jeg vil da også afsløre, at jeg også havde et muntert øjeblik i vores dialog før, og finder det jo dejligt, at vi trods faktisk store politiske uenigheder i denne sag stadig væk kan bevare en god stemning i Folketingssalen.

Jeg vil gerne høre, om fru Pia Kjærsgaard, der, som vi også berørte, jo har haft en meget imponerende karriere, på tidspunkter i sit liv har haft gavn af kun at være sammen med andre piger eller kvinder og i den slags grupperinger formået at finde styrke i forhold til fru Pia Kjærsgaards videre karriere og liv.

Kl. 19:17

Den fg. formand (Erling Bonnesen):

Ordføreren.

Kl. 19:17

Pia Kjærsgaard (DF):

Ork ja. Der er masser af den slags, og det er da vidunderligt: mødregrupper; kvindegrupper; kvinder, der svømmer sammen; kvinder, der gør gymnastik sammen. Det har jo bare ikke spor med det at gøre. Altså, jeg forstår ikke, at hr. Christian Friis Bach ikke forstår det, altså at det ikke har spor med det at gøre. Det her drejer sig om kultur, det drejer sig om religiøsitet. Det er jo det, det her handler om.

Så må jeg så bare – jeg ved godt, at det ikke er mig, der skal spørge her fra talerstolen, men når nu vi har den her gode debat – spørge: Er det ikke fuldstændig akavet, at en far, en dansk far, ikke må komme ind at se sin 9-årige datter svømme? Der er lukket af for ham, fordi han er mand. Det er jo sygt, og det er en helt, helt anden debat end den, hr. Christian Friis Bach hele tiden forsøger at henvise til.

Kl. 19:18

Den fg. formand (Erling Bonnesen):

Hr. Christian Friis Bach.

Kl. 19:18

Christian Friis Bach (RV):

Det er fuldstændig den samme debat. Der findes situationer og rum, hvor piger kan finde styrke ved kun at være sammen med hinanden og kvinder kan finde styrke ved at støtte hinanden.

Derfor vil jeg spørge fru Pia Kjærsgaard: Vil fru Pia Kjærsgaard også insistere på, at en far til en pige, der opholder sig på et kvindekrisecenter, skal have lov til at kunne komme ind at overvære, hvad der foregår? Eller om man netop i enhver sportslig begivenhed, hvor der er rum, hvor piger eller kvinder er alene sammen, skal insistere på, at mænd til hver en tid kan deltage?

Kl. 19:18

Den fg. formand (Erling Bonnesen):

Ordføreren.

Kl. 19:18

Pia Kjærsgaard (DF):

Altså nu synes jeg, mit humør synker igen. Nu synes jeg, det begynder at blive træls. Vi kan ikke dele det her, og jeg håber ikke, at hr. Christian Friis Bach i virkeligheden mener det, han står og siger, men det må jeg jo ligesom tro på.

At sammenligne med kvindekrisecentre, hvor kvinder, mange flere i øvrigt i disse tider, opholder sig, fordi de er blevet tæsket af deres muslimske mænd – for der er der også en kultur i forhold til kvinder, som er rigtig, rigtig dårlig; faktisk er der efterhånden flere kvinder med muslimsk baggrund på krisecentre, end der er fra Danmark, har jeg hørt – er en dårlig sammenligning, synes jeg. Det er en rigtig dårlig sammenligning.

Kl. 19:19

Den fg. formand (Erling Bonnesen):

Tak for det. Så kan jeg ikke se flere korte bemærkninger. Vi siger tak til ordføreren.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Udlændinge- og Integrationsudvalget, og hvis ingen gør indsigelse, betragter jeg dette som vedtaget.

Det er vedtaget.

Kl. 19:19

Meddelelser fra formanden

Den fg. formand (Erling Bonnesen):

Der er ikke mere at foretage i dette møde.

Folketingets næste møde afholdes i morgen, onsdag den 17. maj 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 19:20).


45. møde

Fredag den 14. april 2023 kl. 10.00

Dagsorden

1) 1. behandling af lovforslag nr. L 102:

Forslag til lov om ændring af lov om autorisation af sundhedspersoner og om sundhedsfaglig virksomhed, sundhedsloven og lov om klage- og erstatningsadgang inden for sundhedsvæsenet. (Skærpet straf ved ulovlige omskæringer af drengebørn, ændring af sundhedspersoners rapporteringspligt i forbindelse med utilsigtede hændelser og ophævelse af Styrelsen for Patientklagers pligt til at udgive en årsberetning).



Af indenrigs- og sundhedsministeren (Sophie Løhde).

(Fremsættelse 30.03.2023).

2) 1. behandling af lovforslag nr. L 103:

Forslag til lov om ændring af sundhedsloven og lov om autorisation af sundhedspersoner og sundhedsfaglig virksomhed. (Rammer for en national kvalitetsplan for det nære sundhedsvæsen, smidiggørelse af regler for etablering og drift af regionsklinikker, mulighed for særligt vederlag til læger i områder med lægemangel og regler om fordeling af uddannelsesforløb i speciallægeuddannelsen).



Af indenrigs- og sundhedsministeren (Sophie Løhde).

(Fremsættelse 30.03.2023).

3) 1. behandling af lovforslag nr. L 104:

Forslag til lov om ændring af partiregnskabsloven og partistøtteloven. (Nye bundgrænser for offentlig partistøtte og anordningshjemmel til ikraftsættelse af partistøtteloven for Færøerne m.v.).



Af indenrigs- og sundhedsministeren (Sophie Løhde).

(Fremsættelse 30.03.2023).

4) 1. behandling af lovforslag nr. L 93:

Forslag til barnets lov.

Af social- og boligministeren (Pernille Rosenkrantz-Theil).

(Fremsættelse 29.03.2023).

5) 1. behandling af lovforslag nr. L 94:

Forslag til lov om ændring af lov om social service, lov om retssikkerhed og administration på det sociale område og forskellige andre love. (Ændringer som følge af barnets lov, initiativret for adopterede børn, adoption uden samtykke fra fødslen, samvær med børn på kvindekrisecentre m.v. og fast-track for godkendelse af plejefamilier m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023).

6) 1. behandling af lovforslag nr. L 95:

Forslag til lov om ændring af lov om retssikkerhed og administration på det sociale område, lov om social service og forskellige andre love. (Handlekommune for børn, der hjælpes tilbage til Danmark af danske myndigheder, og for børn, hvis forældre er i udlandet, ensretning af begrebsbrug, nødvendige ændringer i handlekommunereglerne som følge af barnets lov m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023).

7) 1. behandling af beslutningsforslag nr. B 23:

Forslag til folketingsbeslutning om ret til en basal erhvervskonto for erhvervsdrivende.

Af Lisbeth Bech-Nielsen (SF) m.fl.

(Fremsættelse 07.02.2023).

Kl. 10:00

Anden næstformand (Jeppe Søe):

Mødet er åbnet.

Det første punkt på dagsordenen er:

1) 1. behandling af lovforslag nr. L 102:

Forslag til lov om ændring af lov om autorisation af sundhedspersoner og om sundhedsfaglig virksomhed, sundhedsloven og lov om klage- og erstatningsadgang inden for sundhedsvæsenet. (Skærpet straf ved ulovlige omskæringer af drengebørn, ændring af sundhedspersoners rapporteringspligt i forbindelse med utilsigtede hændelser og ophævelse af Styrelsen for Patientklagers pligt til at udgive en årsberetning).



Af indenrigs- og sundhedsministeren (Sophie Løhde).

(Fremsættelse 30.03.2023).

Kl. 10:00

Forhandling

Anden næstformand (Jeppe Søe):

Forhandlingen er åbnet. Den første ordfører er fru Camilla Fabricius fra Socialdemokratiet, som løber her fra morgenstunden. Det er sundt og passer dermed til lovforslaget. Værsgo.

Kl. 10:00

(Ordfører)

Camilla Fabricius (S):

Tak, hr. formand. Først og fremmest vil jeg sige, at jeg står her på vegne af vores ordfører på området, Flemming Møller Mortensen, så jeg vil læse vores tale op. Jeg skal også huske at hilse fra Radikale Venstre og sige, at de bakker op om lovforslaget.

Tak for ordet. Det lovforslag, vi skal behandle i dag, består af tre elementer, og selv om der ikke er nogen direkte sammenhæng mellem dem, kan man sige, at de alle tre handler om at skabe mere tydelig lovgivning og rydde op i de krav og regler, som fra tid til anden tager tid fra det sundhedsfaglige personale.

Den første del af lovforslaget handler om skærpet straf ved ulovlig ikketerapeutisk omskæring af drengebørn under 18 år. Vi har hørt skrækkelige historier om ulovlige omskæringer af helt små børn, hvor det er gået gruelig galt. Det kan og vil vi ikke acceptere, og det skal vi vise at vi tager alvorligt. Derfor er det godt, at der nu bliver indsat en selvstændig bestemmelse i autorisationsloven om, at kun en person med autorisation som læge, eller som fungerer som dennes medhjælp, kan omskære drenge under 18 år, og at overtrædelse fremover vil blive straffet med fængsel og ikke bare med bøde. Vi ændrer altså ikke på selve reglerne for omskæring, men vi gør reglerne endnu tydeligere, og vi skærper straffen. Med den nye bestemmelse sikrer vi også, at sundhedspersoner kan videregive oplysninger til politiet, når de mistænker, at der er sket en ulovlig omskæring, vel at mærke uden forældrenes samtykke. Det synes jeg er en stor forbedring.

Den anden del af lovforslaget handler om at justere reglerne for utilsigtede hændelser i sundhedsvæsenet – hændelser, der opstår under en operation og medfører skade eller risiko for skade for patienten. I dag indrapporteres et meget stort antal utilsigtede hændelser og hændelser, som ikke er alvorlige, eller hvor andre ikke kan lære noget af hændelsen. Til gengæld skaber det et stort arbejde i sundhedsvæsenet, der i forvejen er hårdt spændt for. Derfor lægger lovforslaget også op til, at alvorlige og potentielt alvorlige eller dødelige utilsigtede hændelser eller hændelser, der i øvrigt kan bidrage til læring eller forbedringer, skal indrapporteres. På den måde vil der også blive sparet tid, samtidig med at der vil være fokus på de sager, hvor vi faktisk kan lære noget og blive klogere og vi kan blive bedre til at forebygge utilsigtede hændelser, også i fremtiden. Og det synes jeg er en god balance.

Den tredje del af lovforslaget handler om at ophæve Styrelsen for Patientklagers  pligt til at udgive årsberetninger. Igen er der tale om et forslag, der skal afbureaukratisere og frigive mere tid til andre opgaver, for årsberetningen indeholder viden, som allerede er kendt i forvejen, bl.a. fordi man i dag i højere grad end tidligere har fokus på løbende formidling til kommuner og regioner. Årsberetningen i sig selv bidrager derfor ikke med noget nyt, og det er derfor vurderingen, at kræfterne bedre kan bruges til andre opgaver i relation til patientklager.

Socialdemokratiet kan derfor støtte alle tre elementer i forslaget og dermed også det samlede lovforslag.

Kl. 10:04

Anden næstformand (Jeppe Søe):

Tak til ordføreren. Der er ingen korte bemærkninger. Den næste ordfører er fru Eva Kjer Hansen fra Venstre.

Kl. 10:04

(Ordfører)

Eva Kjer Hansen (V):

Tak, formand. Fra Venstres side hilser vi det her lovforslag velkommen, selv om det er et af dem, hvor vi samler op på forskellige elementer, men det gør vi jo af praktiske grunde.

Jeg synes, det er rigtig godt med lovforslaget her at få skærpet straffen for de ulovlige omskæringer af drenge, altså dem, der foregår under dårlige, uhygiejniske forhold og foretages af kvaksalvere. Man kan kun tage afstand fra sådan en praksis og ønske, at det ikke finder sted i Danmark. Og det, vi jo har set, er, at straffen for ulovlige omskæringer i dag er lavere, end vi vel egentlig havde forventet, da vi fastsatte vilkårene. Muligheden er at få bøde eller fængsel i indtil 1 år, men vi ved, at der bliver givet væsentlig lavere straffe end det. Der har været eksempler på, at en person blev idømt en bøde på 25.000 kr., og der har været et andet eksempel, hvor en person blev idømt 3 måneders fængsel. Og derfor er det jo rigtig godt med det her lovforslag at få lagt op til, at straffen på 1 års fængsel i langt højere grad også bliver anvendt og tænkt som den ramme, den er. Så det hilser vi velkommen.

Den anden del af lovforslaget handler om en ændring af sundhedspersoners rapporteringspligt i forbindelse med utilsigtede hændelser. Jeg ved, at det er noget af det, der kan fylde meget derude, med de krav, der er i dag, til afrapportering. Og det, der jo giver mening, er, at man nøjes med afrapporteringen, når det enten er noget, man kan lære af, som man bliver klogere af, i forhold til lignende situationer, eller når der er tale om alvorlige situationer, måske endda med dødelig konsekvens, hvor det er klart, at der skal vi indsamle viden om, hvad der er sket. Men det er et godt initiativ i forhold til at frigøre ressourcer til det konkrete arbejde frem for at bruge tiden på bureaukrati og på at indberette hændelser, som i virkeligheden ikke er brugbare til noget.

Den sidste del af lovforslaget handler om at ophæve Styrelsen for Patientklagers  pligt til at udgive en årsberetning. Og så længe oplysningerne er tilgængelige på hjemmesiden, har vi jo ikke behov for, at der her bliver lavet et stort administrativt arbejde i forhold til at lave årsberetningen.

Så det er tre gode elementer, der er i det her samlede lovforslag, som vi i Venstre hilser velkommen.

Kl. 10:06

Anden næstformand (Jeppe Søe):

Der er ingen kommentarer, så tak til ordføreren. Og den næste ordfører på talerstolen er fru Monika Rubin fra Moderaterne.

Kl. 10:06

(Ordfører)

Monika Rubin (M):

Tak for ordet. Mere tid til patienter og mindre tid til papirnusseri – det tænker jeg at vi alle sammen herinde er enige om. En del af det her lovforslag handler om, at Styrelsen for Patientklager ikke længere skal være forpligtet til at lave en årsberetning, samt at lempe niveauet for afrapportering ved utilsigtede hændelser.

Selv om vi hører det ofte, bliver jeg nødt til at gentage det: Vi sundhedsfaglige personer har ikke nok tid til patienterne. Fra mit eget virke som læge har jeg set, hvordan min sygeplejerskekollega er nødsaget til at nedprioritere omsorgsarbejdet med patienterne, og hvordan læger sprinter fra den ene hospitalsstue til den anden hospitalsstue. Og som jeg også tidligere har udtalt fra den her talerstol, har jeg altså kollegaer, der ifører sig patientble, når de har menstruation, fordi de ikke nødvendigvis kan nå på toilettet. Det er uacceptabelt. Årtiers voksende bureaukrati har betydet, at der er blevet mindre og mindre tid til relationer mellem mennesker, og det har mindsket den varme og omsorg, som er afgørende i et velfærdssamfund som vores.

Det her lovforslag er et skridt i den rigtige retning. Med forslaget om at ophæve Styrelsen for Patientklagers forpligtelse til at udarbejde en årsrapport frigives der ressourcer til klagesagsbehandling, som styrelsen er sat i verden for. Og det vil i sidste ende måske endda også udmønte sig i tid i kommunerne og regionerne, som på baggrund af denne årsberetning har haft pligt til at redegøre for konkrete initiativer en gang om året. Kommunerne og regionerne får dermed mulighed for at give de ansatte mere tid til deres kerneopgave: patientkontakt.

Forslaget om at lempe niveauet for afrapportering ved utilsigtede hændelser, så vi stadig fanger de vigtigste hændelser, uden at vi drukner de sundhedsansatte i rapporteringsopgaver, er vi også positive over for. Formålet med rapporteringen af utilsigtede hændelser bør nemlig være at skabe læring og en kultur, hvor der er åbenhed om fejl, hvorfor det giver mening at rapportere de utilsigtede hændelser, som kan bidrage til det, og ikke alt muligt andet.

En anden del af dette lovforslag er noget mere dilemmafyldt. Det handler om ikketerapeutisk omskæring af drengebørn, hvilket jeg på ingen måde er fan af. Det estimeres, at der udføres op mod 1.000 ikketerapeutiske omskæringer i Danmark, som myndighederne ikke har kendskab til – måske fordi de er ulovlige, altså fordi de er udført af en person, der ikke er læge eller dennes medhjælp. Disse ulovlige og dermed i risiko for at være farlige omskæringer vil regeringen til livs.

Med dette lovforslag bliver strafferammen skærpet, sådan at den, der udfører en ulovlig omskæring, risikerer op til 1 års fængsel. For selv om omskæring siges at være et lille indgreb, er det altså et kirurgisk indgreb, som bør udføres af en, som vi er helt sikre på ved hvad laver. I forlængelse af dette sikrer lovforslaget også entydig hjemmel til, at sundhedspersoner kan videregive oplysninger til bl.a. politiet uden forældrenes samtykke. Dette er sammen med den skærpede straf et skridt i den rigtige retning for at sikre, at vi ikke i Danmark ser ulovlige omskæringer af drengebørn blive foretaget.

Lovforslaget i sin helhed indebærer altså en række forskellige elementer, som vi mener sikrer bedre forhold for patienterne, og derfor støtter Moderaterne forslaget.

Kl. 10:10

Anden næstformand (Jeppe Søe):

Tak til ordføreren. Der er ingen kommentarer. Den næste, der skal på talerstolen, er fru Kirsten Normann Andersen fra Socialistisk Folkeparti.

Kl. 10:11

(Ordfører)

Kirsten Normann Andersen (SF):

Tak for det. I SF mener vi jo grundlæggende ikke, at det skal være lovligt at lave irreversible operationer på børn uden medicinsk indikation. Det vil jeg egentlig gerne slå fast indledningsvis. Det synes jeg altid man skal være voksen nok til selv at kunne træffe beslutning om, når en operation er irreversibel. Det er ikke et nyt synspunkt; det synspunkt har vi haft igennem lang tid, og det står jeg egentlig også på i dag.

Jeg synes egentlig også, at det lidt er et paradoks, at de tre ordførere fra regeringspartierne alle sammen har omtalt ulovlige omskæringer som en del af det her forslag og samtidig også fremhævet, at der er tale om skader på børn eller omskæringer, som har gjort skader på børn. For mon ikke godt vi kan være enige om i det her Ting, at det er ulovligt, og at det selvfølgelig skal straffes, hvis man laver skader på børn i forbindelse med sådan en handling, fordi man udfører en handling, som man ikke har fagligt belæg for at gøre?

Når det er sagt, noterede jeg mig også, at fru Eva Kjer Hansen netop fokuserede på straf som en del af det her forslag og også nævnte, at det jo er opsamlingen på forskellige elementer. Jeg synes, det her forslag savner, at det i virkeligheden favner de forskellige elementer, så man kan se det i en sammenhæng med andre tiltag, som også skal gøres i forhold til lige præcis det her emne.

Jeg noterer mig også, at der i høringssvaret fremgår flere uklarheder, som jeg mener skal undersøges i den videre lovbehandling. Jeg kan forstå, at omskæringer af drengebørn på ikkemedicinsk grundlag allerede nu kan straffes efter straffelovens § 244 eller 245 om simpel eller grov vold. Jeg noterer mig også, at lægefagligt personale allerede nu kan videregive oplysninger uden samtykke fra forældrene i tilfælde, hvor der er sket brud på straffelovens § 244 eller 245. Hvis det er tilfældet, må man udlede, at store dele af det her lovforslag burde være unødvendigt, og at der er et oplysningsbehov snarere end behov for yderligere lovgivning. Jeg forventer faktisk, at vi kan få klarlagt det i en udvalgsbehandling og få afdækket, om behandlingen af spørgsmål om ikkemedicinsk omskæring af drengebørn skal foregå der, og også, om det er hensigtsmæssigt, at straffebestemmelser for en ulovlig handling i den sammenhæng skal stå i autorisationsloven, eller om straffebestemmelser i stedet burde fastlægges i straffeloven.

Derudover, som andre ordførere allerede har nævnt, behandler vi også andre forslag her, nemlig forenkling af regler for indberetning af utilsigtede hændelser. Det synes jeg selv giver rigtig god mening. Indberetning af utilsigtede hændelser blev i tidernes morgen indført, fordi det skulle være et læringsprojekt, hvor vi kunne blive klogere på handlinger og procedurer og andet, som kunne være til skade for patienterne, og på den måde blive klogere ved at tale om det i dagligdagen. Jeg synes selv, at den her lovgivning mere har fået karakter af, at vi leder efter fejl og efter straf. Det synes jeg er forkert, for det synes jeg vi har andre systemer til. Derfor synes jeg også, det er klogt at ændre på reglerne nu. Jeg tror, at læringselementet vil fortsætte. I den sammenhæng giver det selvfølgelig heller ikke mening længere at lave en egentlig årsberetning, så den del af forslaget bakker jeg op om.

Vi bakker også altid op om alle stramninger, vi kan lave, i forhold til omskæring af drengebørn, det vil jeg gerne understrege. Men jeg synes, der er nogle spørgsmål her, som kræver, at vi får det drøftet i en udvalgsbehandling, så vi også får styr på, hvad der rent faktisk gør sig gældende her, og om vi med fordel kunne have overført den her beslutning til straffeloven i stedet for til sundhedsloven. Tak for ordet.

Kl. 10:15

Anden næstformand (Jeppe Søe):

Selv tak. Der er ingen kommentarer. Den næste ordfører er hr. Jens Henrik Thulesen Dahl fra Danmarksdemokraterne.

Kl. 10:15

(Ordfører)

Jens Henrik Thulesen Dahl (DD):

Tak for ordet. Det er sådan lidt et samleforslag – men det gør vi jo tit her i salen – og det er ikke, fordi de enkelte elementer er så store, så man kan altid diskutere, om vi skulle have haft tre forskellige lovbehandlinger af dem.

I Danmarksdemokraterne ser vi med tilfredshed på, at man skærper straffen i forhold til at foretage ulovlig omskæring. For det bør selvfølgelig være sådan, at når det skal foregå, skal det foregå ordentligt. Og det er rigtigt, at der er strafmuligheder i dag, og at det er ulovligt i dag, men der er behov for – det synes jeg også eksemplerne i lovbemærkningerne antyder – at præcisere og klargøre reglerne omkring det, og det er vi sådan set meget tilfredse med.

Så er der Styrelsen for Patientklagers forpligtelse til at udarbejde en årsberetning, der ophæves. Det lyder som en bureaukratisk set fornuftig ting at fjerne den, netop for at spare på bureaukratiet.

Så er der punktet med utilsigtede hændelser. Jeg sad og kiggede lidt i beskrivelsen i lovforslaget, og det startede jo på sygehusene, hvor man lavede det tilbage i tiden. Så fandt man på et tidspunkt ud af, at der ikke kom så forfærdelig mange; så udvidede man det til også at omfatte kommunerne og være ude i hjemmeplejen.

Det, jeg synes er interessant, er jo, at der udvidede man det for at få et større grundlag, for at få et bedre grundlag at arbejde på. Nu kigger jeg i det, der er et pilotprojekt, hvor det beskrives, hvordan den her måde at udfylde skemaer på nok er bedre, altså det, man foreslår nu.

Der er ingen tvivl om, at vi støtter enhver form for afskaffelse af bureaukrati, så kan man gøre det enklere, er det godt, men det, der slår mig, er, at når man læser det pilotprojekt, er der ikke et eneste ord om, om man får registreret det, der skal registreres; om man fanger de ting, der skal fanges; om man får gjort noget ved det derude. Det handler kun om, om skemaerne kan blive bedre, og at de er mere hensigtsmæssige for dem, der nu skal bruge dem.

Jeg tænker, at det store problem derude for mig at se jo er, om man rent faktisk får gjort det her: Får man rent faktisk sat fokus på de ting, der kunne være sket, og får man lært af det? Det er en hamrende svær proces, og det kræver en kultur for at gøre det derude, som vi ikke, tror jeg, kan gøre rigtig meget fra eller til i forhold til herindefra.

Så et eller andet sted kunne man sige: Jamen hvorfor har vi overhovedet det her system? Men det har vi selvfølgelig for at sige, at jamen man skal prøve at lære af de ting, man kan lære af. Man skal prøve at gøre tingene bedre løbende, og så må vi finde veje til at understøtte den kultur.

Det er et af de elementer, som jeg også håber vi fremadrettet kan tage op i forhold til diskussionen af, hvordan vores sundhedsvæsen skal fungere, hvordan det skal arbejde bedst muligt sammen. For det her er et kulturelement, og det, der ligger nu, er jeg bange for mere bliver sådan en »skal«-opgave, der dybest set ikke giver den helt store værdi i sidste ende, og det er rigtig, rigtig ærgerligt, for det er ikke det, vi skal bruge ressourcerne på.

Men som forslaget ligger her, gør det det lidt enklere, end det er i dag, og det støtter vi i Danmarksdemokraterne; vi støtter lovforslaget samlet også. Tak.

Kl. 10:18

Anden næstformand (Jeppe Søe):

Tak for det. Der er ingen kommentarer. Næste ordfører er fru Louise Brown fra Liberal Alliance.

Kl. 10:18

(Ordfører)

Louise Brown (LA):

Tak for det. For nogle år tilbage stod min gode kollega hr. Ole Birk Olesen her på talerstolen og var træt af at skulle tale om det mandlige kønsorgan. Det nævnte han flere gange. Han ville hellere tale om skat, og han ville hellere tale om finans og motorveje. Men i modsætning til min gode kollega hr. Ole Birk Olesen har jeg ikke noget problem med at tale om det mandlige kønsorgan, og jeg vil faktisk hellere tale om det, end jeg vil tale om motorveje, i hvert fald i dag. For det her emne omhandlende omskæringer er enormt vigtigt, og derfor er jeg også glad for, at der igen er fokus på området med det her forslag. Dog er lovforslaget ikke helt så vidtgående, som vi i Liberal Alliance kunne ønske os, men når det er sagt, mener vi, at det er et skridt på vejen.

Det er en rigtig god ting, at man nu vil forbyde personer, der ikke har autorisation som læge eller dennes medhjælp, som der står i lovteksten, at udføre omskæringer på drengebørn og unge drenge under 18 år. Og ikke nok med, at det skal forbydes for uautoriserede, kan de her mennesker nu også straffes med fængsel i op til 1 år, hvis de alligevel udfører en omskæring, og det synes jeg er helt på sin plads. At man stadig tillader visse religionssamfund at foretage omskæringer, så længe der blot er en læge til stede, er jo så en helt anden snak, for det handler faktisk om mere end forhud. Det handler om menneskets og i det her tilfælde barnets ret til at bestemme over sin egen krop. Og for os i Liberal Alliance er det egentlig ligegyldigt, om man er jøde, muslim, kristen, eller om man krammer træer ude i naturen. Man må have lige præcis den overbevisning, man har lyst til at have, så længe den og man ikke skader andre mennesker, og i vores optik er en omskæring af et barn at påføre det her væsen en skade, hvis der altså ikke er en medicinsk årsag til omskæringen. Hvis man så som voksen, over 18 år, beslutter sig for at blive omskåret, er man i sin gode ret til det, og så kan man for min skyld skære det hele af, når bare det er ens egen beslutning.

Men som sagt er det her lovforslag et skridt på vejen. Nu skal man trods alt være autoriseret og vide, hvad det er, man har mellem hænderne, om man så må sige, inden man fører kniven, og det må da om ikke andet så være med til at sikre en vis ordentlighed i selve udførelsen.

I forhold til de to andre ændringer, som mine kollegaer også har nævnt, af den her nuværende lov kan vi jo kun bakke op om, at man vil forsøge at fjerne noget af alt det bureaukrati, der er, så længe det ikke går ud over patientsikkerheden, for det er dog det vigtigste. Tak for ordet.

Kl. 10:21

Anden næstformand (Jeppe Søe):

Selv tak. Der er ingen korte bemærkninger. Næste ordfører er hr. Per Larsen fra Det Konservative Folkeparti.

Kl. 10:21

(Ordfører)

Per Larsen (KF):

Tak for det, formand. L 102, som vi behandler her i dag, handler i al sin væsentlighed om skærpet straf for ulovlig omskæring, som ændrer rapporteringspligten ved utilsigtede hændelser, og om, at Styrelsen for Patientklager ikke længere skal udarbejde årsberetninger.

Omskæring af små drenge er jo et etisk spørgsmål, som man kan have forskellige holdninger til, men hvis der skal omskæres, skal det selvfølgelig foregå med størst mulig nænsomhed og så lægefagligt korrekt som overhovedet muligt. Vi ser jo desværre et stort mørketal, hvor der enten ikke er en læge eller lægefaglig assistance eller delegation til rådighed. Det må ingenlunde forekomme, og derfor har ekspertgruppen, der jo fik i opdrag at belyse området, foreslået at øge strafferammen, så man rammer dem, som ikke følger gældende lovgivning. Det støtter vi selvfølgelig.

I forhold til rapportering af utilsigtede hændelser i sundhedsvæsenet finder vi det også fornuftigt, at man kun indberetter de utilsigtede hændelser, som der kan tages læring af, eller de utilsigtede hændelser, hvor noget enten går rigtig galt, eller hvor der var potentiale for, at det kunne gå rigtig galt. Vi finder det også fornuftigt at minimere bureaukratiet, i forhold til at Styrelsen for Patientklager ikke behøver at udgive en årsrapport, hvis ellers oplysningerne om styrelsens arbejde gøres tilgængelige på anden vis.

Så samlet set støtter vi de initiativer, som er nævnt i lovforslaget.

Kl. 10:23

Anden næstformand (Jeppe Søe):

Tak for det. Der er ingen korte bemærkninger. Den næste ordfører på talerstolen er hr. Peder Hvelplund fra Enhedslisten.

Kl. 10:23

(Ordfører)

Peder Hvelplund (EL):

Tak for det, formand. Som tidligere ordførere har nævnt, er der jo tre elementer i det her lovforslag, og for at starte med det første er jeg egentlig meget enig i de bemærkninger, der kom fra SF's ordfører, fru Kirsten Normann Andersen. Altså, Enhedslisten har det samme synspunkt i forhold til omskæring af drenge af ikkemedicinske årsager, nemlig at det støtter vi ikke. Jeg vil også gerne anerkende, at det, der er intentionen i det her lovforslag, jo er at skærpe straffen for de indgreb, der foretages af ikkeautoriseret personale. Men som det fremgår af flere høringssvar, bl.a. fra Sex & Samfund, så kan det godt rejse den problemstilling, om vi så indirekte kommer til at sige, at der faktisk også godt kan foregå lovlige omskæringer af drengebørn af ikkemedicinske årsager. Jeg synes i hvert fald, at det er vigtigt at få afdækket i udvalgsarbejdet, at det ikke er det, der er intentionen i det her lovforslag, og at det heller ikke er det, der efterfølgende må være praksis.

Jeg er sådan set også enig i de bemærkninger, der kom fra fru Kirsten Normann Andersen, om, at vi bør overveje, om det her er noget, der skal stå i autorisationsloven, eller om det faktisk bare kan klares igennem det, der er skitseret i straffeloven. Men vi er sådan set enige i den intention, der ligger i det, nemlig at få skærpet straffen for det, og i, at vi så i øvrigt skal se på hele området omkring omskæring af drengebørn af ikkemedicinske årsager. Jeg synes i hvert fald, at det er vigtigt, at vi i udvalgsbehandlingen får afdækket det spørgsmål, og jeg ved, at det også er et spørgsmål, der ligger både Radikale Venstre og Alternativet på sinde. Så lad os prøve at få det afdækket i udvalgsbehandlingen, så vi kan få det klarlagt.

Så er der spørgsmålet omkring de utilsigtede hændelser. Der bakker vi også op om det forslag, der ligger her. Jeg synes dog, det er værd at have opmærksomhed på, at spørgsmålet omkring utilsigtede hændelser jo også ofte handler om ressourcer, altså at der er ressourcer til at foretage den fornødne indberetning. Der kan man sige, at lovforslaget her kan være med til at sikre, at det kun er relevante indberetninger, der kommer til at foregå, også der, hvor der er tale om, at det er indberetninger, der sker af læringshensyn.

Det er jo klart, at hele beretningen af utilsigtede hændelser også baserer sig på, at personalet har den fornødne tid til at sikre, at der sker den indberetning. Men formålet med at sige, at det kun er i nødvendige tilfælde og der, hvor der også er et læringsperspektiv, at man skal benytte sig af det, synes vi sådan set er fornuftigt, for det er jo netop det, der er intentionen med hele systemet omkring utilsigtede hændelser. Det er bare afgørende, at der også kommer den tilstrækkelige information, også i forhold til at der er selvfølgelig stadig væk er en forpligtelse til at indberette utilsigtede hændelser af læringshensyn.

Så er der endelig det sidste spørgsmål omkring den årlige afrapportering fra Styrelsen for Patientklager. Det kan vi sådan set også godt bakke op omkring. Jeg ser det mest af alt som en form for afbureaukratisering. Jeg synes dog, det er værd at have et fokus på, at der har været en stigning i antallet af klager til Styrelsen for Patientklager, og at der også er en forholdsvis lang sagsbehandlingstid. Derfor er det selvfølgelig også afgørende, at vi sikrer, at der bliver fulgt op på den udvikling, der er i patientklagesystemet. Men som det fremgår af lovforslaget, er det jo viden, der i forvejen er tilgængelig, og som der derfor også er offentlighed omkring. Den eneste ulempe ved det her er, at man kan sige, at med den årsberetning, der tidligere har været, fik vi ligesom samlet den information, og den var let tilgængeligt der. Men på den anden side skal vi jo heller ikke lave årsrapporter, bare fordi det ser pænt ud på papiret. Det skal også være noget, der reelt bliver brugt, og der kan man sige, at der i hvert fald ikke er nogen viden, som ikke længere vil være tilgængelig.

Derfor er vi samlet set positive over for det her lovforslag, men som sagt er der nogle elementer i forhold til spørgsmålet omkring drengeomskæring, som vi skal have afklaret i udvalgsbehandlingen. Og jeg skulle hilse fra Alternativet og sige, at de har den samme tilgang.

Kl. 10:27

Anden næstformand (Jeppe Søe):

Tak til ordføreren. Den næste ordfører er fru Mette Thiesen fra Dansk Folkeparti.

Kl. 10:27

(Ordfører)

Mette Thiesen (DF):

Som det er blevet sagt af stort set samtlige ordførere her fra talerstolen, er det her lovforslag jo et forslag, der handler om bl.a. at komme ulovlige omskæringer af drengebørn til livs, og det støtter vi i Dansk Folkeparti meget varmt op om. Jeg tror, vi alle sammen kan huske den chokerende TV 2-dokumentar »Omskæring bag lukkede døre«, som løb over skærmen i 2021, og som gav et rigtig, rigtig grimt indblik i de ulovlige omskæringer, der foregår i nogle muslimske miljøer. Det er helt og aldeles uacceptabelt at foretage ulovlige medicinske og kirurgiske indgreb på børn, og derfor er det også bekymrende, at der formentlig udføres ca. 1.000 ikke terapeutiske omskæringer, som myndighederne ikke har kendskab til, og at en del af disse formentlig er ulovlige. Det vil altså sige, at indgrebet foretages af en person, der ikke er læge eller dennes medhjælp, og det skal vi simpelt hen til livs.

Med det her lovforslag foreslås det helt konkret, at ulovlige omskæringer skal straffes med fængsel og ikke kun med bøde, og det er vi i Dansk Folkeparti sådan set helt enige i. Strafferammen på op til 1 år, som der er lagt op til, kan man så diskutere om er høj nok. Jeg har også en del spørgsmål i forhold til udvalgsbehandlingen på baggrund af nogle af de problematikker, der også er blevet anført heroppefra, og på baggrund af det, jeg nævnte i forhold til strafferammen. Så vi glæder os også til udvalgsbehandlingen. Men trods alt er det her forslag et skridt i den rigtige retning.

Vi skal også blive bedre til at opdage de her ulovligheder, som jo desværre stadig foregår, og derfor er det også positivt, at der med lovforslaget fastsættes en klar hjemmel til, at sundhedspersoner kan foretage anmeldelse til politiet, når der er mistanke om ulovlige omskæringer, og at sundhedspersoner kan videregive oplysninger til politiet uden at indhente samtykke fra forældrene. Vi har jo desværre også set nogle meget, meget grelle tilfælde, hvor børn simpelt hen er blevet skamferet meget voldsomt, fordi der er blevet foretaget sådan en ulovlig omskæring af en ikkefagperson med de konsekvenser, det så har haft.

Forhåbentlig vil det her betyde flere anmeldelser og forhåbentlig også flere retsforfølgninger af mennesker, som bryder den her lov. Så alt i alt mener Dansk Folkeparti, at vi med L 102 tager et godt skridt hen imod at komme ulovlige omskæringer til livs. Vi har som sagt en del spørgsmål i forbindelse med udvalgsbehandlingen, men som det ligger nu, støtter vi forslaget. Tak for ordet.

Kl. 10:30

Anden næstformand (Jeppe Søe):

Tak til ordføreren. Den næste ordfører på talerstolen er hr. Kim Edberg Andersen fra Nye Borgerlige. Værsgo.

Kl. 10:30

(Ordfører)

Kim Edberg Andersen (NB):

Jeg er jo glad for, at ordføreren for Liberal Alliance gerne vil snakke om det mandlige kønsorgan. For lad os bare være helt ærlige og sige, at for mænd er det et organ, som faktisk er ret vigtigt. Som mand vil jeg også sige, at der er mange ting, jeg ville blive opereret for af en, der ikke var læge, men det var nok ikke der. Derfor støtter vi selvfølgelig op om, at vi nu kan komme til at slå hårdere ned på mennesker, der foretager omskæring uden at have den faglige ekspertise til det. Nogle gange er der tilfælde, hvor man må tage sig til hovedet og tænke: Hvad sker der her?

Jeg er nok lidt bekymret for, om en strafferamme på 1 år er nok. For jeg bliver nødt til som mand og som bror både til en med religiøst begrundet omskæring og en med medicinsk begrundet omskæring at sige, at det her jo ikke er noget, der foregår for sjov. Det har konsekvenser, og i de tilfælde, hvor vi ser, at mænds kønsdele ligefrem bliver skamferet, så er virkeligheden jo bare ofte, at det sker, når det ikke er fagpersonale, der gør det. Det skal straffes, det skal simpelt hen straffes, sådan at når man sætter sig ned og tænker på, om man lige har lyst til at gøre det på gulvtæppet i en lejlighed på et eller andet tidspunkt, så ved man, at samfundet kommer efter en. Man bliver sat i fængsel, og det gør man nærmest konsekvent. Der kan jeg godt være bange for, at den her strafferamme på op til 1 år blot betyder, at vi kommer til at se en række domstole, der egentlig bare giver bøder. Hvis du tatoverer ulovligt, kan du straffes med hæfte op til 6 måneder, så selvfølgelig skal strafferammen gentænkes, sådan at fængselsstraffen for ulovlig omskæring bliver sat højere end 1 år, så vi giver domstolene et spillerum og indikation af, at vi mener det her alvorligt; at det er noget, vi ser alvorligt på, og noget, der kan straffes hårdt.

Når det så er sagt, kommer vi til at støtte forslaget, også med strafferammen på 1 år, for lidt er dog bedre end ingenting. Der er også en problemstilling i forhold til afbureaukratiseringen. Den går vi ind for, og vi synes også, at snittet er lagt rigtigt. Vores bekymring går selvfølgelig på, om der er tilfælde, hvor en sundhedsperson ikke selv vurderer, at det er så vigtigt, at det skal rapporteres. Men vi synes også, at systemet, som det er nu, er sandet så meget til, er det på tide, at vi gør noget ved det.

Så alt i alt kommer Nye Borgerlige med stor sandsynlighed til at støtte forslaget. Vi håber, at fru Kirsten Normann Andersens ønsker bliver tilgodeset under udvalgsbehandlingen. Det ser vi også frem til at læse op på, men som udgangspunkt er Nye Borgerlige for.

Kl. 10:33

Anden næstformand (Jeppe Søe):

Tak til ordføreren. Så er vi nået til indenrigs- og sundhedsministeren. Værsgo.

Kl. 10:34

Indenrigs- og sundhedsministeren (Sophie Løhde):

Tak, formand, og tak for talerne og bemærkningerne til lovforslaget fra ordførerne. Som vi vist alle sammen har været inde på kollektivt, indeholder lovforslaget her jo tre forskellige elementer, hvoraf det første handler om omskæringer af drenge og om at skærpe straffen for de ulovlige omskæringer.

Det gør det, fordi vi fra regeringens side er optaget af, at vi skal de ulovlige omskæringer til livs, og derfor foreslår vi så også, at straffen for ulovlige omskæringer skal skærpes, og at det dermed også gøres klokkeklart, at en person, der ikke er læge eller lægens medhjælp, ikke må foretage omskæringer på drenge.

Ved at skærpe straffen skaber vi samtidig bedre muligheder for politiets efterforskning af ulovlighederne. Der bliver nemlig fremover helt entydigt mulighed for, at læger, sygeplejersker og andre sundhedspersoner kan videregive oplysninger til politiet, hvis det er, man har mistanke om ulovlig omskæring, uden at indhente samtykke fra f.eks. forældrene. Det er noget af det, der har været stor tvivl om hidtil.

De to andre elementer i lovforslaget handler om at sikre en bedre og mere målrettet læring gennem bl.a. også noget afbureaukratisering i vores sundhedsvæsen. Det er som det første ved, at vi lægger op til at lave en ændring af den her rapporteringspligt af utilsigtede hændelser, som der i dag bliver brugt rigtig mange ressourcer på i sundhedsvæsenet, og hvor vi nu må sætte fokus på, at der, hvor læringspotentialet kan være tvivlsomt, skylder vi så også at skære overflødigt bureaukrati fra.

Derfor foreslår vi, at der fremover alene skal være pligt til at rapportere utilsigtede hændelser med 1) en alvorlig eller en dødelig konsekvens og 2) en potentielt alvorlig eller dødelig konsekvens eller rapportere øvrige hændelser, hvor en sundhedsperson vurderer, at der er et læringspotentiale. Dermed skal en sundhedsperson heller ikke bruge unødig tid på at rapportere utilsigtede hændelser, som der ikke kan uddrages læring af; ressourcerne skal i stedet anvendes til at tilegne sig den læring, som den mere målrettede rapportering er en konsekvens af, eller man skal bruge tiden på det, der er det væsentligste, nemlig patienterne. Forslaget bidrager dermed også til en nødvendig og tiltrængt afbureaukratisering i sundhedsvæsenet, men på en måde, hvor jeg ikke vurderer, at vi sætter patientsikkerheden over styr.

Endelig vil regeringen med lovforslaget ophæve Styrelsen for Patientklagers pligt til at udgive en årsberetning, og det skyldes simpelt hen, at der ikke er behov for årsberetningerne, fordi regionerne og kommunerne i forvejen har adgang til de oplysninger, som fremgår af de nuværende årsberetninger. Derfor bidrager årsberetningen heller ikke til nogen forbedringer i vores sundhedsvæsen eller til, at vi får tilvejebragt noget mere læring, og dermed er forslaget jo også udtryk for, at vi også her får afbureaukratiseret.

Med ophævelsen af pligten kommer vi til at kunne frigøre nogle ressourcer, som styrelsen i stedet kan bruge på sine vigtige kerneopgaver, som handler om at behandle klagesager til gavn for klagerne og for sundhedspersoner, men også opgaven med aktivt at formidle viden, som ikke allerede er tilgængelig for kommuner og regioner.

Med de ord vil jeg sige tak for Folketingets opmærksomhed og tak for den velvillige modtagelse hele vejen rundt fra folketingspartierne. Jeg ser frem til den videre udvalgsbehandling og bidrager naturligvis også med yderligere opklaring i forhold til de spørgsmål, som har været bragt op af nogle af ordførerne i relation til bl.a. straffelovens bestemmelser.

Kl. 10:37

Anden næstformand (Jeppe Søe):

Der er et par korte bemærkninger. Først er det fru Camilla Fabricius.

Kl. 10:38

Camilla Fabricius (S):

Jeg har lært af min mor, at hvis man har begået en fejl, handler det om at sige det klart og tydeligt. Jeg kom til at hilse fra Radikale Venstre til det her forslag, og det var først næste lovforslag, så det vil jeg gerne beklage herfra. Men ellers vil jeg takke ministeren for en klar og tydelig lovgivning, som der er brug for. Tak.

Kl. 10:38

Anden næstformand (Jeppe Søe):

Så er det fru Kirsten Normann Andersen.

Kl. 10:38

Kirsten Normann Andersen (SF):

Tak for det, og også tak for at tydeliggøre intentionen i forhold til den del, der handler om omskæring af drenge. Ikke desto mindre synes jeg stadig væk, som jeg også selv sagde i min ordførertale, at det er lidt med bind for øjnene, at vi skal være med til at vedtage det her forslag, altså de her to forslag, som er skrevet ind i sundhedsloven, som er en del af en større pakke.

Kunne ministeren i virkeligheden ikke prøve at folde ud, hvad resten af pakken er? Altså, hvad er de andre tiltag, man vil igangsætte i forhold til det her område? Det synes jeg måske kunne give mening. Og hvorfor er det, at straffebestemmelser skal indskrives i sundhedsloven, når det allerede er indskrevet i straffeloven?

Kl. 10:39

Anden næstformand (Jeppe Søe):

Ministeren.

Kl. 10:39

Indenrigs- og sundhedsministeren (Sophie Løhde):

Det gør vi simpelt hen for at tydeliggøre, at ulovlige omskæringer skal straffes. Altså, jeg nævnte i min tale bl.a. eksempler, hvor der har været tvivl om: Kan sundhedspersoner indrapportere uden først at skulle konsultere forældrene? Og i relation til straffelovens bestemmelser er det jo sådan, at det vil være ud fra en konkret vurdering fra sag til sag, om omskæring kan straffes efter straffelovens almindelige voldsbestemmelser, altså §§ 244-246, og det er derfor, vi ønsker at få det tydeliggjort. Derfor kan jeg heller ikke helt nikke genkendende til billedet af, at det ligefrem skulle være med bind for øjnene, at vi beder Folketingets partier om at behandle lovforslaget her. Jeg synes egentlig, vi har lagt det rimelig klart frem.

Kl. 10:39

Anden næstformand (Jeppe Søe):

Spørgeren.

Kl. 10:39

Kirsten Normann Andersen (SF):

Ikke desto mindre fremgår det jo også af høringssvarene, at der er tvivl om, hvorvidt det her i virkeligheden er en form for legalisering af omskæring af drenge, som man så får indskrevet i sundhedsloven. Det er jeg selv enormt meget i tvivl om. Derfor stiller jeg selvfølgelig også spørgsmål og vil også gerne tage det med i forhold til den videre udvalgsbehandling.

Men det er jo tydeligt, at man skal være læge, for at man kan få frataget sin autorisation, og lægens medhjælp bliver nævnt mange gange, uden at vi egentlig har sat ord på, hvad det er for en person. Og det er jo i udgangspunktet en ikkelæge. Derfor synes jeg egentlig også, det giver mening, at man siger, at folk, der ikke har en autorisation som sundhedsperson, slet ikke må foretage den slags indgreb. Skulle det så ikke stå i straffeloven?

Kl. 10:40

Anden næstformand (Jeppe Søe):

Ministeren.

Kl. 10:40

Indenrigs- og sundhedsministeren (Sophie Løhde):

Jeg bidrager naturligvis gerne i den videre udvalgsbehandling med en mere udførlig besvarelse af de spørgsmål, som SF's ordfører også rejser, om forholdet imellem autorisationsloven og straffelovens bestemmelser.

Kl. 10:41

Anden næstformand (Jeppe Søe):

Så er det fru Mette Thiesen.

Kl. 10:41

Mette Thiesen (DF):

Tusind tak. Min forgænger her fra Socialistisk Folkeparti har faktisk stort set spurgt om det, jeg gerne vil spørge ind til i forhold til det her lovforslag, nemlig det her med en strafskærpelse i forhold til ulovlige omskæringer, som jeg også nævnte i min tale. Det er i hvert fald det, vi i Dansk Folkeparti støtter. Men jeg har også den samme bekymring, i forhold til at der i nogle af høringssvarene henvises til straffeloven, altså til, at der allerede er en strafferamme på 3-6 år i straffeloven, som kan bruges i forhold til det her, og så vil en straf på maks. 1 år jo være en lempelse. Altså, det vil jo være en de facto-lempelse af strafferammen. Så kan ministeren ikke sætte nogle flere ord på det? I hvert fald kunne vi i Dansk Folkeparti godt tænke os at få det uddybet i forbindelse med udvalgsbehandlingen, for det må jo ikke være sådan, at vi laver en ny lov, som på overfladen ser ud, som om vi skærper straffen i forhold til de her køkkenbordsomskæringer, men som de facto lemper den.

Kl. 10:42

Anden næstformand (Jeppe Søe):

Ministeren.

Kl. 10:42

Indenrigs- og sundhedsministeren (Sophie Løhde):

Ja, og jeg bidrager naturligvis meget gerne til at sikre, at vi får den uklarhed, såfremt den måtte være til stede, ryddet af vejen, for intentionen med det her lovforslag er jo det stik modsatte. Den er jo netop at komme de ulovlige omskæringer til livs og dermed også sandsynliggøre, at der er flere, der kan blive straffet for de ulovlige omskæringer. For der har også været rejst en række eksempler, også i medierne, på det, som jeg i hvert fald vil betegne som ulovlige omskæringer, hvor det efterfølgende har været vanskeligt rent faktisk at kunne rejse en straffesag mod de pågældende. Og det er derfor, at vi har ønsket at få tydeliggjort, at det skal straffes, og dermed også få lavet en skærpelse for at øge sandsynligheden for at kunne komme de ulovlige omskæringer til livs.

Kl. 10:42

Anden næstformand (Jeppe Søe):

Spørgeren.

Kl. 10:42

Mette Thiesen (DF):

Tusind tak. Jeg er jo rigtig, rigtig glad for, at jeg kan høre på ministeren, at det også er det, der er hensigten med det her lovforslag. Så forhåbentlig kan vi virkelig få bredt det ud i forbindelse med udvalgsbehandlingen, og jeg kunne i hvert fald også godt tænke mig nogle skriftlige besvarelser af de her spørgsmål, sådan at vi i forhold til den strafferamme, som der er i dag i forbindelse med straffeloven, sikrer, at det sådan set også er, hvad skal man sige, den samme konsekvens, som det kommer til at have. Det vil jo så også komme til at betyde en højere strafferamme end det her maks. 1 år, som fremgår af det her lovforslag.

Så jeg glæder mig til at høre de konkrete svar på det her spørgsmål og til den videre udvalgsbehandling.

Kl. 10:43

Anden næstformand (Jeppe Søe):

Ministeren.

Kl. 10:43

Indenrigs- og sundhedsministeren (Sophie Løhde):

Det vil jeg gerne give tilsagn om.

Kl. 10:43

Anden næstformand (Jeppe Søe):

Så er det hr. Peder Hvelplund.

Kl. 10:43

Peder Hvelplund (EL):

Tak for det, og tak til ministeren for talen. Det var egentlig foranlediget af fru Camilla Fabricius, som trak sin hilsen fra De Radikale tilbage. Nu undlod jeg at hilse, fordi hun havde gjort det, så nu vil jeg bare bekræfte, at jeg sådan set skulle hilse fra Radikale Venstre, men det har jeg også implicit gjort i min tale.

Men nu, hvor jeg alligevel har ordet, vil jeg godt lige spørge ministeren om noget. Jeg tror sådan set ikke, at vi grundlæggende er uenige om det her. Jeg vil sige, at da jeg læste lovforslaget, syntes jeg egentlig også, at det så rigtig fornuftigt ud, men det var mere, da jeg kom til at læse høringssvarene. Der er en række høringssvar, som rejser dilemmaet om både spørgsmålet om, om det her skal ligge i autorisationsloven eller i straffeloven, men jo også, om vi de facto kommer til at lave en form for anerkendelse af omskæring af drengebørn af ikkemedicinske årsager. Og det er jo ligesom det dilemma, der er. Der er dels det rent strafferetlige i forhold til det, altså det lovgivningsmæssige, dels spørgsmålet om, om det her på en eller anden måde kan komme til at indikere, at vi nu har lovliggjort det. Så det er bare for at få ministeren til at bekræfte, at vi også i udvalgsarbejdet kan få afklaret det dilemma, så der i hvert fald ikke opstår den tvivl.

Kl. 10:44

Anden næstformand (Jeppe Søe):

Ministeren.

Kl. 10:44

Indenrigs- og sundhedsministeren (Sophie Løhde):

Det vil jeg selvfølgelig meget gerne give tilsagn om. Lovforslaget handler jo om at sikre, at der skal udmåles nogle højere straffe end det, der bliver udmålt i dag. Det er det, vi ønsker med lovforslaget her.

Tak til Enhedslistens ordfører for så også at overbringe en hilsen trods alt fra Radikale, når nu den blev trukket tilbage tidligere. Det er jo godt, at vi også har fået rådet bod på den del.

Kl. 10:45

Anden næstformand (Jeppe Søe):

Spørgeren.

Kl. 10:45

Peder Hvelplund (EL):

Tak for den tilkendegivelse. Jeg synes faktisk, det er ret vigtigt, at vi ikke med den her lovgivning kommer til at sende det signal, og derfor er det også muligt, at det er noget, der kan klares gennem nogle bemærkninger til lovforslaget, altså at vi der får præciseret, hvad intentionen er, og hvordan det her lovforslag skal forstås. Det ser jeg frem til at vi kan prøve at få afdækket i udvalgsarbejdet.

Kl. 10:45

Anden næstformand (Jeppe Søe):

Ministeren.

Kl. 10:45

Indenrigs- og sundhedsministeren (Sophie Løhde):

Det er jeg grundlæggende meget enig i.

Kl. 10:45

Anden næstformand (Jeppe Søe):

Hvis alle har fået hilst på hinanden og fra hinanden, er der ikke flere, der har bedt om ordet. Forhandlingen er afsluttet. Tak til ministeren.

Jeg foreslår, at lovforslaget henvises til Sundhedsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

2) 1. behandling af lovforslag nr. L 103:

Forslag til lov om ændring af sundhedsloven og lov om autorisation af sundhedspersoner og sundhedsfaglig virksomhed. (Rammer for en national kvalitetsplan for det nære sundhedsvæsen, smidiggørelse af regler for etablering og drift af regionsklinikker, mulighed for særligt vederlag til læger i områder med lægemangel og regler om fordeling af uddannelsesforløb i speciallægeuddannelsen).



Af indenrigs- og sundhedsministeren (Sophie Løhde).

(Fremsættelse 30.03.2023).

Kl. 10:45

Forhandling

Anden næstformand (Jeppe Søe):

Forhandlingen er nu åbnet, og den første ordfører er fru Camilla Fabricius fra Socialdemokratiet.

Kl. 10:46

(Ordfører)

Camilla Fabricius (S):

Tak for det, hr. formand. Også her vil jeg gerne have lov at læse en tale op for vores sundhedsordfører, Flemming Møller Mortensen, og denne gang skulle jeg gerne have styr på at hilse fra Radikale Venstre.

Tak for ordet. Som socialdemokrat er den lige adgang til sundhed helt afgørende. Uanset hvem du er og hvor du bor, skal du have adgang til et sundhedsvæsen af høj kvalitet. Sådan er det desværre ikke i dag. Dit postnummer spiller faktisk en stor rolle for, hvilket sundhedsvæsen du møder. Ikke mindst når vi taler om det nære sundhedsvæsen, er der forskel på de tilbud, du får, når du er konstateret kronisk syg, forskel på de tilbud, du får, når du udskrives fra hospitalet, ja, nogle steder i landet kan du ikke engang få din egen faste læge. Det er ikke acceptabelt; det går ud over den enkelte patient, som ikke får den nødvendige hjælp og støtte; og det går faktisk også ud over samfundet, fordi vi risikerer flere unødvendige genindlæggelser, som kunne have været undgået.

Hvis vi for alvor skal styrke vores sundhedsvæsen, skal vi også starte med at styrke det nære sundhedsvæsen, for det er en forudsætning for, at vores hospitaler ikke sander til i indlæggelser. Med det her lovforslag sætter vi strøm til mange af de gode tiltag, vi blev enige om med sundhedsaftalen sidste år – tiltag, der netop skal styrke det nære sundhedsvæsen, skabe bedre sammenhæng for patienter på tværs af sundhedsvæsenet og skabe øget geografisk lighed i sundhed. Først og fremmest tager vi nu virkelig fat på arbejdet med en national kvalitetsplan for det nære sundhedsvæsen. Indenrigs- og sundhedsministeren får bemyndigelse til at fastsætte forpligtende krav til kommunernes sundhedstilbud, og det vil ske på baggrund af de kvalitetsstandarder, der er udviklet af Sundhedsstyrelsen.

Vi har i sundhedsaftalen sat penge af til, at vi i første omgang er ved at indføre kvalitetsstandarder for kronikere og kommunale akutfunktioner. Det er helt afgørende, at vi har en høj kvalitet i hele landet. Vi bliver i de kommende år mange flere kronikere, og det er netop patienter, hvis forløb ofte går på tværs af sundhedsvæsenet. Det er vigtigt, at der bliver sat hurtigt ind med f.eks. tilbud om træning, kostomlægning og patientuddannelse, så vi forebygger, at sygdommene udvikler sig, til gavn for både patienter og det øvrige sundhedsvæsen. Vi skal have et nært sundhedsvæsen med kvalitet i hele landet.

For det andet indfører vi eller direkte genindfører vi hjemmel til, at ministeren kan fastsætte regler for en praksisplan for almen praksis – et nyttigt redskab, der også er med til at skabe bedre sammenhæng mellem kommuner og regioner og almen praksis. Det er, som jeg forstår det, også en rent lovteknisk fejl, der har gjort, at muligheden blev fjernet sidste år.

Endelig er der en række elementer, der skal skabe bedre lægedækning, og det er jo også i den grad udtryk for en geografisk ulighed, hvor borgerne ikke har adgang til egen faste læge. Det skaber usikkerhed.

Vi blev med sundhedsaftalen enige om en række gode tiltag, og her udmønter vi nogle af dem: bedre mulighed for at etablere regionsklinikker, mulighed for ekstra honorarer til læger i lægedækningstruede områder, så de tager flere patienter, og mulighed for at fordele læger i uddannelsesforløb i speciallægeuddannelsen til områder med lægemangel. Alt sammen vil bidrage til, at flere får en læge tættere på.

Jeg har selv stået i en situation, hvor min far bor tæt på mig selv, og han har kol. Min svigermor bor i det yderste Vestjylland, og hun har også fået konstateret kol. De burde have fuldstændig fortløbende behandlinger, men min far har, fordi han bor i Aarhus, en læge og tilgang til et sundhedsvæsen, som er betydelig anderledes. Han har fået tilbudt behandling, som er betydelig anderledes; han har fået tilbudt den der kol-pibe, som er den nyeste model. Men hvis min svigermor skal have et tilbud om kol-behandling, skal hun væsentlig længere væk. Med den her lovgivning kan vi nu kan dæmme op for noget af det. Det synes jeg er betydningsfuldt for helt almindelige menneskers helt almindelige liv.

Der er ingen tvivl om, at vi står over for store udfordringer i vores sundhedsvæsen, og med det her forslag løser vi jo langtfra alle delene, men vi løser en del af det, for det her er første skridt i at omstille og styrke det nære sundhedsvæsen og dermed også sikre en større geografisk lighed i sundheden. Socialdemokratiet og jeg er rigtig glade for at kunne støtte forslaget, og jeg glæder mig til at følge resten af lovbehandlingen her i dag. Tak for det.

Kl. 10:51

Anden næstformand (Jeppe Søe):

Tak til ordføreren. Der var ikke noget yderligere. Den næste ordfører på talerstolen er fru Eva Kjer Hansen fra Venstre.

Kl. 10:51

(Ordfører)

Eva Kjer Hansen (V):

Tak til den socialdemokratiske ordfører for også med et konkret personligt eksempel at understrege betydningen af det her lovforslag, hvor vi jo netop giver mulighed for, at flere sundhedsopgaver kan løses i det nære sundhedsvæsen, altså hos kommunerne, men hvor vi jo også skal have mere gang i kvalitetsstandarder med forskellige krav og anbefalinger, som Sundhedsstyrelsen så skal tage sig af at udarbejde. Der er det jo netop vigtigt, at man i langt højere grad kan se frem til, at man får den samme gode behandling, uanset hvor i landet man bor.

Lovforslaget omhandler jo en stor del af aftalen om sundhedsreformen fra maj 2022. Det er en bred aftale med bred opbakning her i Folketinget, og jeg synes, det er rigtig positivt, at vi på den måde kan nå til enighed om, hvordan vi kan fremme vores sundhedsvæsen. I Venstre er vi glade for, at vi, samtidig med at vi tager de her initiativer omkring det nære sundhedsvæsen og fremmer kvalitetsstandarder, også sørger for, at der stadig væk er frihed til og vide muligheder for, at kommunerne kan tilrettelægge indsatserne lokalt, men selvfølgelig inden for de nationalt fastsatte rammer.

Der er også det element i lovforslaget, som omhandler en fælles visitation til den kommunale hjemmesygepleje og de kommunale akutfunktioner. Det betyder helt konkret, at kommunerne nu får mulighed for på tværs af kommunegrænser at samarbejde om visitationen i den kommunale hjemmesygepleje. I dag kan de samarbejde om driften, men nu får de også friheden til og muligheden for at organisere indsatsen, sådan at man myndighedsmæssigt kan træffe beslutninger i fællesskab. Det giver rigtig god mening, og vi har jo konkrete forsøgsresultater, der viser, at det kan spare både tid og sagsbehandling i de kommuner, hvor det har været afprøvet.

Et tredje element, som jeg vil fremhæve, er bedre lægedækning i hele landet. Det er bydende nødvendigt, at vi gør noget ved den geografiske ulighed, der hersker i sundhedsvæsenet, og det er det her jo med til. Regionerne får mere frie rammer til etablering og drift af regionsklinikker. Det bliver også sikret, at praktiserende læger i f.eks. yderområder og områder med særlig lægemangel får mulighed for at få flere penge gennem et særligt vederlag, som regionerne kan vælge at yde. Og endelig bliver det muligt, at indenrigs- og sundhedsministeren kan fastsætte nationale kriterier for fordelingen af uddannelsesforløb i speciallægeuddannelsen, og dermed kan man i større omfang sætte en national retning for fordelingen af de lægelige ressourcer, alt efter hvad der er brug for og hvor der er brug for det.

Så der er rigtig mange gode elementer i det her lovforslag, og jeg ser frem til, at tingene kommer i gang derude.

Kl. 10:54

Anden næstformand (Jeppe Søe):

Tak til ordføreren. Den næste ordfører er fru Monika Rubin fra Moderaterne.

Kl. 10:54

(Ordfører)

Monika Rubin (M):

Tak. Moderaterne ønsker et sundhedsvæsen, hvor dit postnummer ikke er afgørende for, hvor god en behandling du får. Det er vores klare ambition, at lige meget om man bor i en af de store byer eller man har langt til det nærmeste hospital, skal behandlingskvaliteten være af samme høje standard.

Den geografiske ulighed i sundhed skal nedbringes. For i dag er der stor forskel på kommunale tilbud og kvalitet på tværs af landet. Derfor foreslår regeringen som en del af det her lovforslag at etablere en national kvalitetsplan for det nære sundhedsvæsen, som skal sikre indførelsen af kvalitetspakker med konkrete kvalitetskrav og anbefalinger til indsatsen. Det er vigtigt for regeringen, at vi opnår en mere ensartet kvalitet i sundhedsindsatserne på tværs af hele landet. For det er skadeligt for sammenhængskraften, hvis uligheden bliver for stor. Kvalitetsplanen skal sikre, at alle borgere får et kommunalt sundhedstilbud af en mere ensartet kvalitet i hele landet. Et styrket nært sundhedsvæsen kan bidrage til bedre og tidligere indsatser, som kan forebygge behovet for senere behandling og unødvendige indlæggelser på hospitalerne.

Derudover er lægedækningen afgørende for, om vi kan sige, at vi har et velfungerende nært sundhedsvæsen, og det er derfor problematisk, når vi hører historier om læger med lange ventelister og borgere uden en egen læge. Regeringen og Moderaterne ønsker en hensigtsmæssig fordeling af lægelige ressourcer i hele landet, så vi ikke ender ud i et A-hold og et B-hold mellem patienterne. Et af løsningsforslagene er at give regionerne flere redskaber til at sætte ind i områder med lægemangel. Her foreslås det at gøre reglerne mere smidige, så regionerne lettere kan etablere regionsdrevne klinikker i områder, hvor det er umuligt at få en privatpraktiserende læge til at slå sig ned.

Et af løsningsforslagene er at styrke fordelingen af uddannelsesforløb i speciallægeuddannelsen til f.eks. lægedækningstruede områder, hvilket vi også gør med det her lovforslag, og lovforslaget lægger også op til, at det skal være muligt for regionerne at indgå aftaler med lokale praktiserende læger om et særligt vederlag, der kan motivere dem til at tage flere patienter ind i deres praksis. Ved at give en økonomisk gulerod er forventningen, at vi kan tiltrække flere læger til områder med lægemangel, at motivere dem til at arbejde lidt mere i de lægedækningstruede områder, og helt ærligt tror jeg, at det er den rette vej at gå.

Moderaterne gik til valg på en ambitiøs sundhedspolitik, hvor vi lagde vægt på at tage speeden ud af dansk politik, så vi har den fornødne betænkningstid til at træffe de rette beslutninger. For vi har brug for at få nuancerne med. Den tid, hvor man politisk kunne skrue på en knap hist og pist og derved forbedre sundhedsvæsenet, er slut. Der er behov for en omstilling af sundhedsvæsenet for at kunne imødegå den demografiske udvikling med flere ældre og plejekrævende borgere samt borgere med kroniske sygdomme og de generelt stigende udgifter til sundhedsvæsenet. Vi kan ikke bare fortsætte med at gøre mere af det samme, og derfor har regeringen indført en akutpakke samt nedsat Sundhedsstrukturkommissionen for at imødekomme de store udfordringer, som vi står over for i sundhedsvæsenet.

Med det her lovforslag er vi et skridt på vejen til at løfte indsatsen til gavn for borgerne i hele landet og bidrage til en omstilling af sundhedsvæsenet, så mere kan løftes i det nære sundhedsvæsen. Og med alt det taget i betragtning, som jeg har stået her og sagt, støtter Moderaterne selvfølgelig lovforslaget.

Kl. 10:58

Anden næstformand (Jeppe Søe):

Der er en enkelt kort bemærkning, og det er fra hr. Peder Hvelplund.

Kl. 10:58

Peder Hvelplund (EL):

Tak for det. Og tak til ordføreren for talen. Nu bragte ordføreren selv den her nye Strukturkommission på banen, og jeg er sådan set enig med ordføreren i, at vi ikke bare kan blive med at gøre mere af det samme, for vi står over for nogle store udfordringer. Men det er sådan set også det grundlag, det her er blevet skabt på, og vi kender jo godt til de udfordringer, der er.

Vi ved jo godt, at udfordringen er, at med centraliseringen på de nye supersygehuse, som er rigtig god af mange årsager, bliver der skabt en ekstra byrde ude i det nære sundhedsvæsen, og at forpligtigelsen til at sikre finansieringen til det er blevet forsømt. Det er jo den udfordring, vi står med. Den struktur er jo sådan set på plads, så mit spørgsmål er egentlig: Hvad er det, den nye Sundhedsstrukturkommission skal give svar på, som vi ikke godt i forvejen ved?

Kl. 10:59

Anden næstformand (Jeppe Søe):

Ordføreren.

Kl. 10:59

Monika Rubin (M):

Tak for spørgsmålet. Som ordføreren jo faktisk også selv sagde, da sundhedsreformen blev præsenteret i sommer, var det lidt af en lille prut. Altså, de tiltag, som I kom med i sommer, løser jo ikke det hele, og derfor er der behov for, at vi giver det tid til at komme hele sundhedsvæsenet rundt.

Vi skal både løse problemerne ude i det nære sundhedsvæsen, hvilket det her lovforslag jo bl.a. lægger op til, men der er også de tværregionale problemstillinger og også de tværkommunale problemstillinger; der er hele problemet med sundhedsklyngerne og hele problemet med den sociale ulighed og den geografiske ulighed på tværs af hele landet. Så der er mange ting, som Sundhedsstrukturkommissionen skal kigge på. Jeg tænker, at ordføreren også har læst kommissoriet. Vi fikser det ikke med et snuptag, men jeg har rigtig stor tiltro til, at de medlemmer, der sidder i Sundhedsstrukturkommissionen, kommer med nogle rigtig gode forslag, for jeg føler nærmest, at det er nu heller aldrig.

Kl. 11:00

Anden næstformand (Jeppe Søe):

Spørgeren.

Kl. 11:00

Peder Hvelplund (EL):

Tak for det. Jeg var faktisk i tvivl om, om man måtte sige prut herinde i Folketingssalen, men det lader det til at man godt må – ellers kunne vi kalde det et mindre udslip af luft fra endetarmen. (Monika Rubin (M): Flatus!) (Anden næstformand (Jeppe Søe): Der tænker jeg faktisk, at det første er bedre).

Men det er jo ikke struktur, der er problemet nu – det er jo investeringer. For når jeg sagde, at det var en lille prut, så var det jo netop, fordi strukturproblemerne godt nok blev påpeget, men vi investerede ikke tilstrækkeligt til at løse dem. Men der bliver jo peget på strukturen, både i forhold til sundhedsklynger, at vi nu har fået samlet ekspertisen i sundhedssamarbejdsudvalg, og at vi får ændret på strukturen. Så hvorfor er det ikke investeringerne, vi skal i gang med, frem for at kigge på en anden struktur, der så skal brydes op igen?

Kl. 11:01

Anden næstformand (Jeppe Søe):

Mange tak.

Kl. 11:01

Monika Rubin (M):

Mange tak. Som jeg også sagde i min ordførertale, kan vi ikke bare skrue lidt hist og pist. Vi bliver simpelt hen nødt til at kigge på hele vores sundhedsvæsen en gang for alle. Vi skal gå helt i dybden og komme til bunds i forhold til kommuner og regioner og se på, hvordan det så skal skrues sammen. Altså, alle bolde bliver kastet op i luften her. Og jeg tror simpelt hen ikke på, at det, at der kommer flere penge ind i det samme system, løser de grundlæggende og strukturelle problemer, vi har i sundhedsvæsenet. Jeg tror desværre, der skal meget mere til.

Kl. 11:01

Anden næstformand (Jeppe Søe):

Dermed siger vi tak til ordføreren. Næste ordfører er fru Kirsten Normann Andersen fra Socialistisk Folkeparti.

Kl. 11:01

(Ordfører)

Kirsten Normann Andersen (SF):

Tak for det. I SF er vi faktisk glade for at være en del af sundhedsreformen, som vi aftalte for et år siden, og nogle af elementerne bliver så implementeret med det her lovforslag.

Vi skal sikre et nært sundhedsvæsen med høj og ensartet kvalitet i alle dele af landet, og det skal være lige. Men ord er taknemlige – det er handlingen, der kan gøre en forskel. Derfor er det bl.a. vigtigt, at vi med aftalen øger regionernes mulighed for at rekruttere praktiserende læger og lave regionsklinikker. Jeg er også glad for, at kommunerne får mulighed for i øget grad at samarbejde om fælles kommunal sygepleje, hvis det altså er en mulighed – hvis der faktisk er sygeplejersker nok til, at det kan lade sig gøre.

Jeg synes også, det er vigtigt, at lovforslaget tydeliggør vigtigheden af patientrettet forebyggelse. Forebyggelse er nemlig en meget vigtig del af løsningen på de mange store udfordringer i vores sundhedsvæsen. Og det er rigtig godt, at vi også her har forebyggelse i fokus – der er nemlig virkelig nok at tage fat på. Og set i det lys forstår jeg sådan set også godt kommunernes bekymring i deres høringssvar til det her lovforslag. For det er ikke ubetinget tydeligt, hvad det er for nogle beføjelser, vi med det her lovforslag giver den til enhver tid siddende sundhedsminister. Er det intentionen at give ministeren en blankocheck, eller er der faktisk brug for en regulær demokratisering af den politiske prioritering af de alt for mange opgaver, som vi står over for lige nu – det være sig sundhedspleje, det være sig rehabilitering af hjerneskadede eller for den sags skyld initiativer i forhold til børns og unges mistrivsel og de mange, mange andre opgaver, som også skal løses? Og har vi en fælles forståelse af grænsefladerne mellem sundhedsloven og serviceloven?

Jeg synes ikke selv, at de her spørgsmål altid er klart og tydeligt beskrevet i den måde, som vi gør tingene på. Jeg synes også godt, at vi, her et år efter at vi indgik aftalen, kunne gøre os lidt mere umage med at betrygge kommunerne med en præcisering af, hvad det eksempelvis er, de kan forvente at man fra centralt hold tænker de skal være i stand til at varetage fremadrettet. Og jeg tror faktisk, at der er brug for, at vi også i en demokratisk dialog med hinanden har en ærlig prioritering af, hvad det så er for nogle opgaver, vi bliver nødt til at prioritere først, når vi lige nu er i en situation, hvor der er alt for meget arbejde til alt for få mennesker. For det er for let at sige, at vi skal, hvis vi reelt ikke kan.

Derfor bliver vi også nødt til at tage et medansvar for, hvad der er vigtigt lige nu, hvad der er vigtigst lige nu, og hvordan vi i fællesskab kan være med til at løse opgaverne på en måde eller give ressourcer på en måde, hvor vi kan forebygge der, hvor belastningerne er størst. Og de er store i det primære sundhedsvæsen; det kan vi jo høre, når akutafdelinger har svært ved at følge med, i takt med at der hele tiden kommer nye medicinske patienter ind på akutafdelingerne, som har brug for sygehusenes hjælp, og der mangler læger og sygeplejersker til at tage sig af dem. Vi ved det, når det er sådan, at der er kræftpatienter, der ikke bliver behandlet til tiden. Det er der ingen af os der kan leve med. Derfor bliver vi også nødt til at skulle have den her fælles drøftelse og fælles prioritering af, hvordan vi bruger ressourcerne på en fornuftig måde. Jeg håber, at vi i udvalgsbehandlingen måske dér kunne prøve at betrygge kommunerne med en præcisering af, hvad det er for nogle opgaver, vi forventer at kommunerne skal kunne løse i fremtiden med det her forslag.

Med de ord vil jeg sådan set bare se frem til udvalgsbehandlingen.

Kl. 11:06

Anden næstformand (Jeppe Søe):

Tak til ordføreren. Den næste ordfører er hr. Jens Henrik Thulesen Dahl fra Danmarksdemokraterne.

Kl. 11:06

(Ordfører)

Jens Henrik Thulesen Dahl (DD):

Tak for det, formand. Det her lovforslag implementerer dele af den aftale om sundhedsreformen, som blev indgået blandt samtlige partier i det daværende Folketing i maj 2022. I Danmarksdemokraterne synes vi faktisk, det er en fornuftig og god aftale, som vi helt sikkert ville have været med i, hvis vi havde eksisteret på daværende tidspunkt, hvor den blev aftalt.

Det er ikke nogen revolutionerende aftale. Hr. Peder Hvelplund kaldte den »en lille prut«; det er måske ikke helt skævt. Men dog er det en aftale, der sætter en retning, specielt i forhold til det nære sundhedsvæsen og særlig i forhold til at tage hul på en national kvalitetsplan for netop det nære sundhedsvæsen, som vil stille krav til kommunerne, så vi på sigt gerne skulle komme ud over det postnummerlotteri, der hersker i dag i det primære sundhedsvæsen.

Jeg var til en sundhedskonference, som KL holdt i Odense her den anden dag, og der blev det understreget – mange gange – at et stort problem i forhold til at få samarbejdet mellem kommuner og sygehuse til at køre er, at der jo er enorm forskel på, hvad kommunerne kan levere på sundhedsområdet. Så når hospitalet skal sende patienter hjem, kan de ikke helt vide, hvad det er, kommunen kan tilbyde, og om kommunen kan håndtere patienterne. Det kan medføre to ting. Dels kan det medføre, at patienterne simpelt hen ikke kan hjemsendes, dels vil det typisk medføre, at patienterne meget hurtigt bliver genindlagt.

Noget af det, som det her lovforslag gerne skulle gøre, var jo at stille forpligtende krav til kommunernes indsats. Det er så i første omgang i forhold til kronikerområdet, og det er også et væsentligt område, og det er væsentligt at komme i gang med arbejdet for ligesom at få skabt et grundlag for det, der kommer fremadrettet.

Men altså, det er også klart, at når man diskuterer det på en KL-konference, kommer det rigtig meget til at handle om, om der er midler til det – kan vi gøre det? – og så det, som fru Kirsten Normann Andersen bragte frem før, med sundhedslov over for servicelov: Hvad er det for nogle ydelser? Altså, det, der kommer til at blive beskrevet her, vil relatere sig til sundhedsloven og de ydelser, der ligger derunder, men ude i kommunerne er de meget sammenhængende i forhold til at give ydelser til den enkelte borger.

Så jeg kunne godt tænke mig, at ministeren senere måske kunne uddybe lidt om, hvordan man tænker i forhold til at få en diskussion af ydelserne, både i forhold til sundhedsloven, i forhold til serviceloven og også i forhold til en kommende ældrelov; hvor er den henne, og hvad spiller det ind med i det her?

For én ting er, at der er nedsat en Sundhedsstrukturkommission og der er nedsat en Robusthedskommission – jeg tror, begge dele sådan set er rigtig fornuftige, og jeg glæder mig rigtig meget til at få anbefalingerne fra begge dele – men jeg mener ikke, vi kan vente. Robusthedskommissionen kommer med noget engang efter sommerferien, Sundhedsstrukturkommissionen kommer med noget om et års tid.

Vi kan ikke vente et år med at komme i gang med den her diskussion. Jeg mener sådan set, vi er nødt til at tage fat på den betydelig hurtigere, og det håber jeg også at ministeren vil være med på, så vi egentlig kan tage hul på diskussionerne og så være forberedt, når de her kommissioner kommer med nogle flere anbefalinger. Men i Danmarksdemokraterne støtter vi lovforslaget. Tak for ordet.

Kl. 11:09

Anden næstformand (Jeppe Søe):

Tak til ordføreren. Næste ordfører er fru Louise Brown fra Liberal Alliance.

Kl. 11:09

(Ordfører)

Louise Brown (LA):

Tak for det, formand. Vi ved alle, at vi står midt i en kæmpe udfordring i vores sundhedsvæsen. Vi skal have fundet løsninger på, hvordan vi gør systemet mere smidigt for de borgere, der bliver nødt til at blive hjulpet af vores sundhedsvæsen. Det er vist det, man sådan populært for nogle år siden kaldte en brændende platform. Her taler vi så bare om en overtænding af dimensioner. Men der er flere greb, vi kan tage, og der er flere greb, vi skal tage. Og nogle af dem ser vi i det her lovforslag, som til dels er en udmøntning af aftalen om en sundhedsreform, som vel egentlig alle partier var med i på aftaletidspunktet, og så er der jo kommet lidt til siden hen.

At man med lovforslaget vil give kommunerne øget mulighed for tværkommunalt samarbejde og på den måde mindske bureaukratiet, er jo sød musik i mine ører. Det har vist sig at være ret succesfuldt i de kommuner, der har været en del af frikommuneforsøget, så lad os få noget mere af det – noget mere af det, der virker.

Der er udfordringer med områder i Danmark, hvor det er svært at tiltrække praktiserende læger, og det er et problem, der skal gøres noget ved. I Liberal Alliance så vi allerhelst, at det ikke er regionen, men private aktører, der skal stå for driften af klinikkerne. Vi ved, at regionsklinikkerne har større udgifter pr. patient end udbudsklinikkerne. Når vi nu alligevel går med til at gøre det lettere for regionerne at oprette de her regionsklinikker, er det, fordi vi anerkender vigtigheden af ordentlig lægedækning i hele landet. Derudover vil jeg også rose ministeren for at sætte perioden ned, hvori regionen kan drive klinikken, fra de 6 til de 4 år, således at nye mennesker kan få lov at byde ind.

Også det at styrke fordelingen af uddannelsesstillinger i speciallægeuddannelsen har bl.a. til formål at sikre den bedre lægedækning. Og det er vigtigt med bedre lægedækning. Vi skal have et bedre, mere sammenhængende sundhedsvæsen, uanset hvor man bor. Det er ikke det samme, som at alle tilbud skal være alle steder, men i dag er der er en udfordring, bl.a. i landdistrikterne, og det kan en national kvalitetsplan forhåbentlig være med til at løse op for.

Liberal Alliance bakker op om forslaget.

Kl. 11:11

Anden næstformand (Jeppe Søe):

Tak til ordføreren. Næste ordfører, vi kan byde velkommen til, er hr. Per Larsen fra Det Konservative Folkeparti.

Kl. 11:12

(Ordfører)

Per Larsen (KF):

Tak for det, formand. Lovforslaget er jo en delvis udmøntning af den meget brede aftale, vi indgik om sundhedsområdet den 20. maj 2022. I Det Konservative Folkeparti er vi meget optaget af, at patienterne får en ordentlig og tryg behandling, som lever op til høj lægefaglig standard. Derfor er vi også stærke tilhængere af indførelse af nationale kvalitetsstandarder, som sikrer en ensartet standard, uanset hvor i landet man bor, og uanset hvilken kommune man bor i. Vi er også meget tilfredse med, at der i de egne af landet, hvor der er mangel på familielæger, kan oprettes regionsklinikker, altså klinikker med ansatte læger drevet af regionerne. Men det må aldrig være sådan, at en regionsklinik kommer til at stå i vejen for en rigtig familielæge, altså en læge, som kender sine patienter, og som patienterne kender. Derfor skal regionen også sikre overdragelse af klinikken eller dele af klinikken, hvis en eller flere unge læger ønsker at overtage og drive den pågældende klinik eller praksis.

Vi hilser også initiativerne om bedre fordeling af uddannelsesstillinger i hele Danmark velkommen, så det større udbud af speciallæger, der bliver uddannet i de her år, bliver jævnt fordelt i hele Danmark og ikke kun klumper sig sammen i universitetsbyerne. Initiativerne om mulighed for, at regionerne i en begrænset periode kan øge honoraret til læger i lægedækningstruede områder, hilser vi selvfølgelig også velkommen, da man jo har behov for at have en fordeling i hele Danmark.

Alle initiativerne i det nævnte lovforslag støttes af Det Konservative Folkeparti. Tak for ordet.

Kl. 11:13

Anden næstformand (Jeppe Søe):

Selv tak, og tak til ordføreren. Den næste ordfører er hr. Peder Hvelplund fra Enhedslisten.

Kl. 11:14

(Ordfører)

Peder Hvelplund (EL):

Tak for det, formand. Da vi indgik aftalen i maj måned, var Enhedslisten med i den, fordi vi grundlæggende synes, at det er en god aftale, som tager nogle skridt i den rigtige retning. Når vi kaldte det for en lille prut, var det netop, fordi den slet ikke går tilstrækkelig langt og den ikke løser den grundlæggende udfordring, nemlig de manglende investeringer i sundhedsvæsenet, investeringer, der er behov for. Jeg synes, det er ret tydeligt at se, at det, der er den store udfordring, er, at vi gennem de seneste år har centraliseret mere. Vi har samlet ekspertisen på supersygehuse. Det er sådan set i sig selv fornuftigt nok. Det betyder, at vi kan få højnet den kvalitative standard; det betyder, at vi kan lave mere specialiserede operationer; og det vil også betyde en styrkelse af patientsikkerheden. Der ligger jo også i hele aftalen, at der er en forventning om, at det kommer til at nedbringe den indlæggelsestid, der er for patienterne. Det er sådan set også isoleret set fornuftigt, for ingen skal jo være på sygehuset længere tid end allerhøjst nødvendigt.

Men den store udfordring, der så er, består i, at i og med at patienter bliver udskrevet tidligere, kommer der også til at være et øget pres på det nære sundhedsvæsen, og der vil være behov for investeringer. Det har man sådan set godt vidst helt tilbage fra dengang, da man lavede aftalen om kvalitetsfondsbyggerierne. Den nuværende udenrigsminister bliver nogle gange karakteriseret som den store sundhedsarkitekt. Jeg betragter ham mere som en stor bulldozer, som nu har generhvervet det store kørekort til at tromle hen over sundhedsvæsenet. For de udfordringer, vi står med i dag, er netop en konsekvens af den strukturreform, hvor man investerede i centraliseringen, men hvor man undlod at investere i den øgede opgave, der ville komme til at ligge ude i det nære sundhedsvæsen.

Jeg synes, at det er noget af den struktur, som vi med det her lovforslag er med til at sikre at der trods alt kommer investeringer i, og vi er med til at få skabt en struktur, der kan bygges videre på. Altså, hele idéen om, at man får lavet sundhedsklynger, at man får lavet sundhedssamarbejdsudvalg, og det, at vi her med lovforslaget i dag får både nationale kvalitetsstandarder og en kvalitetsplan, er jo udtryk for en tænkning om, at vi fra Christiansborgs side skal lave nogle kvalitetsstandarder, som gør, at vi kan reducere den geografiske ulighed, så der ikke er forskel på den behandling, du får, hvad enten du bor i Brøndby Strand, i Brønderslev eller i Hellerup, og at vi så også samtidig sikrer, at der følger ressourcer med til de opgaver, men at der vil være en vis lokal frihed i sundhedssamarbejdsudvalgene til at udmønte dem.

Der kan være forskel på, om det alene skal være en regionalt løst opgave, om det skal være noget, regioner og kommuner gør i samarbejde, om enkelte kommuner går sammen om at løse opgaven, eller om enkeltkommuner selv kan løse opgaven. Den struktur synes jeg vi har fået tegnet, og det er også derfor, som jeg nævnte i mit spørgsmål til fru Monika Rubin tidligere, at det undrer mig, at man nu skal bruge tid på igen at kaste alting op i luften. For det er jo ikke det, der er behov for. Der er ikke behov for nye strukturer, og at vi skal gentænke det hele, og at vi skal lave nye planer og store bureaukratiske konstruktioner. Det, det handler om, er, at vi reelt begynder at investere, og at vi begynder at udbygge den struktur, for det, de står og mangler ude i kommunerne, er jo indsatser i forhold til den forebyggende og den rehabiliterende behandling.

Men der er nogle af de initiativer, der bliver taget med det her lovforslag, og det er også derfor, vi støtter det i Enhedslisten. Jeg er faktisk især glad for det element, der handler om de mere smidige regler i forhold til regionernes mulighed for at kunne oprette regionsklinikker, for jeg tror, der ligger et stort potentiale i det. Altså, vi ser, at mange yngre læger, der kommer ud i dag, sådan set ikke har et ønske om at få arbejdsgiveransvar og at skulle bruge tid på at lave regnskab og alt muligt andet. De vil egentlig bare gerne ud at virke, også som alment praktiserende læger. Der kan man sige, at det, at vi smidiggør reglerne, som giver mulighed for, at man også kan drive regionsklinikker i længere tid, og at der måske kan være delte stillinger, så en læge dels har timer på en regionsklinik som almenpraktiserende læge, dels arbejder på et regionalt sygehus, hvor der er mulighed for at være del af et kollegialt fællesskab og deltage i forskningsprojekter, tror jeg kan give et stort potentiale for at gøre det mere attraktivt at fungere som almenpraktiserende læge.

Så der er nogle klart positive elementer i denne aftale, men jeg synes også, det er bekymrende, at regeringens ambitionsniveau på sundhedsområdet ikke er større, og at det, vi skal stå med nu, er ting, vi aftalte i sidste periode, og som ikke var tilstrækkelige, og så kommer der så bare en Sundhedsstrukturkommission, sådan at vi kun skal kigge på struktur og ikke investeringer. Tak. (Anden næstformand (Jeppe Søe): Tak til ordføreren). Må ordføreren lige skynde sig at huske at sige, at han også har lovet at hilse fra Alternativet og sige, at de også bakker op om lovforslaget.

Kl. 11:19

Anden næstformand (Jeppe Søe):

Det er i orden, og der er også hilst fra Radikale Venstre – denne gang kun én gang – så jeg tror, at vi nu er på linje. Nu er det den næste ordfører, som er fru Mette Thiesen fra Dansk Folkeparti.

Kl. 11:19

(Ordfører)

Mette Thiesen (DF):

Tusind tak. Det gik virkelig stærkt lige pludselig. Grundlæggende set er det her jo en udmøntning af en aftale, som blev lavet inden valget, og den støtter vi selvfølgelig også i Dansk Folkeparti. Vi så også rigtig gerne, at man gik meget længere, også i samme kontekst som noget af det, som de tidligere ordførere har sagt. Altså, vi står med et sundhedssystem, som har det ekstremt svært, og det haster helt ekstremt meget, at vi finder nogle løsninger. Så vi så jo meget gerne, at vi allerede nu satte os ved forhandlingsbordet for at finde løsninger på rigtig mange af de problematikker, der er, eksempelvis i forbindelse med manglen på sygeplejersker.

Det lovforslag, som vi behandler nu, er som sagt en udmøntning af den her aftale, og som det også er blevet nævnt fra talerstolen tidligere, er der rigtig mange gode tiltag, også i forbindelse med det med de her regionsklinikker. Så selvfølgelig støtter vi også i Dansk Folkeparti det her forslag. Men vi håber sådan set også, at vi snart bliver indkaldt til nogle forhandlinger, så vi får gjort noget ved vores sundhedssystem, for det trænger virkelig, og det haster. Tak for ordet.

Kl. 11:20

Anden næstformand (Jeppe Søe):

Tak til ordføreren. Næste ordfører er hr. Kim Edberg Andersen fra Nye Borgerlige.

Kl. 11:20

(Ordfører)

Kim Edberg Andersen (NB):

Fordelen ved at være den sidste ordfører er altid, at man kan sidde og lytte, og det gør så også, at det, man forbereder sig på at sige forinden, ofte er sagt, når man når herop. Så nu vil jeg først bakke nærmest ordret op om, hvad den konservative ordfører har frembragt, for det er rigtigt. Vi er også heldige at sidde sammen i verdens bedste regionsråd, så vi har styr på tingene. Så er I i tvivl om noget, kommer I bare og spørger. Men jeg vil godt lige uddybe det, som ordføreren for Konservative kom ind på, lidt, og det er det her med familielægen, fordi det er vigtigt. I Nye Borgerlige kommer vi til at bakke op om det her, også det med regionsklinikkerne.

Jeg er ordfører på mange områder, også ligestilling, og i går havde vi en debat i Ligestillingsudvalget, hvor vi kunne se, at mænd, helst sådan nogle med lidt gråt hår ligesom mig selv, er for dårlige til at komme til lægen. Det betyder, at når man har en familielæge, som har kendt en hele livet, så husker han lige, når jeg endelig får besked fra det offentlige om at gå til lægen, at tjekke mig igennem fra A til Z. For han kender mig, han har kendt mig hele livet, og han ved, hvad jeg er pylret om, og hvad jeg ikke er så pylret om. Han har styr på mig, fordi han har kendt mig altid, og det koncept skal vi huske er vigtigt; det er derfor, at den almenpraktiserende læge, som er i et område i lang tid, er vigtig. Det skal vi forsøge at understøtte.

Vi har regioner, hvor vi er enormt glade for regionsklinikkerne. Det er en nødvendighed. Vi har også set, at lægers tilgang til deres arbejde er blevet sådan, at det mere er et arbejde end et kald, og det gør også, at der er nogle situationer, hvor vi bare må acceptere, at verden er anderledes nu, når vi forsøger at dække lægemanglen og få læger rundtomkring i landet, i forhold til tidligere.

I Nye Borgerlige er vi glade for det her. Jeg har dog et lille men, og det er, at selv om vi naturligvis bakker op om det, er der en lille passus i lovforslaget, hvor der står, at det udmønter dele af en aftale, og så går jeg jo helt i panik og læser alt om det, og der vil jeg sige, at jeg synes, at når vi udmønter aftaler, skal vi gøre det klart, at det er hele aftaler, sådan at vi ikke skal sidde og lede efter hår i suppen eller frygte for, at der bliver kørt nogle kommaer ind rundtomkring, som vi ikke er helt enige i. Det er lidt dårlig stil at gøre sådan en forholdsvis ny folketingspolitiker som mig så nervøs, at jeg må læse det hele to gange. Men Nye Borgerlige støtter forslaget.

Kl. 11:23

Anden næstformand (Jeppe Søe):

Tak for det. Der er ingen kommentarer. Nu er det indenrigs- og sundhedsministeren.

Kl. 11:23

Indenrigs- og sundhedsministeren (Sophie Løhde):

Tak. Med lovforslaget her tager vi nogle væsentlige skridt i forhold til at skabe rammerne for, at vi bedre kan styrke det nære sundhedsvæsen. Jeg er meget enig med de ordførere, der siger, at det jo ikke er gjort med lovforslaget her. Nej, det er jeg helt enig i, men det er et første og det er et vigtigt skridt, og det er et skridt, som følger op på den meget brede politiske aftale, som vi indgik tilbage i maj måned.

Med lovforslaget her tager vi for det første jo initiativ til, at vi skaber den juridiske ramme for, at vi nu kan få lavet en egentlig kvalitetsplan for det nære sundhedsvæsen. Det kan lyde lidt uhåndgribeligt: Hvad er en kvalitetsplan for det nære sundhedsvæsen? Men det betyder jo konkret, at vi nu kan lave kvalitetsstandarder med krav og anbefalinger til primært de kommunale sundhedsydelser og dermed jo også sikre en langt mere ensartet kvalitet på tværs af landet og muliggøre, at flere opgaver kan løses i det nære sundhedsvæsen i stedet for på sygehusene, altså langt tættere på borgeren og nogle gange også helt ude i borgerens eget hjem.

Kvalitetsstandarderne skal konkret udarbejdes af Sundhedsstyrelsen, og de første to områder er allerede undervejs. Det ene, om de kommunale akutfunktioner, er i offentlig høring lige nu, og den anden handler om patientrettede forebyggelsestilbud for borgere med kroniske sygdomme. Vi har med sundhedsaftalen også afsat penge til det.

Med kvalitetsstandarderne bliver det også muligt at stille krav til den rådgivning og vejledning, som regionerne skal understøtte kommunernes indsats med. Det skal sikre, at der er en langt tættere sammenhæng mellem indsatsen i kommunen i almen praksis og på sygehusene.

Desuden ønsker vi fra regeringens side at øge kommunernes muligheder for at samarbejde om den kommunale hjemmesygepleje og akutfunktioner. Kommunerne kan allerede nu samarbejde om at udføre selve opgaven, og nu vil vi så også give dem muligheder for at kunne samarbejde om selve visitationen af hjemmesygeplejen, herunder også indsatsen som led i akutfunktionen. Den mulighed ligger i tråd med tankerne bag kvalitetsplanen for det nære sundhedsvæsen. Elementet her i lovforslaget er ikke en del af den sundhedsaftale, der blev indgået tilbage i maj måned. Til gengæld er fælles visitation afprøvet på forsøgsbasis i et samarbejde mellem tre kommuner, der har lavet det her som led i et frikommuneforsøg, og de tre kommuner oplever at spare tid og sagsbehandlingsskridt, og nu får alle kommuner i hele Danmark altså den samme mulighed for at kunne gøre det.

Så er vi også fra regeringens side meget optaget af at sikre, at alle danskere skal have en læge tæt på, hvor de bor. Det er ikke noget, der bare klares med et snuptag; det kræver en bred indsats. Og jeg synes, at vi med lovforslaget her tager tre væsentlige initiativer på vej mod at sikre en bedre lægedækning. For det første vil vi gerne give regionerne nogle mere frie rammer til at kunne etablere og drive regionsklinikker. Vi foreslår, at reglerne ændres, så regionerne stadig har mulighed for at gennemføre et udbud, men ikke længere skal gøre det, før man opretter en regionsklinik. Derudover ophæver vi tidsbegrænsningen på regionsklinikker på 6 år. Den erstattes med en regel om, at regionerne, når regionsklinikkerne har været etableret i mindst 4 år, skal overdrage klinikken på rimelige vilkår til en kvalificeret praktiserende læge, hvis der er en sådan, som udtrykker aktivt ønske herom. Det er dermed jo også fortsat den praktiserende læge, som har fortrinsret, og det er også den foretrukne løsning, når der skal etableres lægekapacitet.

For det andet vil vi med lovforslaget her give regionerne mulighed for at kunne yde et økonomisk tilskud i form af et særligt vederlag til praktiserende læger i områder med særlig store udfordringer med lægemangel. Det skal ske ved en aftale mellem regionen og den praktiserende læge, mod at lægen tager væsentlig flere patienter ind enten i en periode eller permanent. Dermed styrker vi også regionernes muligheder for at kunne sikre, at alle har en læge tæt på, og vi styrker lægernes incitament til at etablere sig og drive praksis i områder med lægemangel.

For det tredje foreslår vi, at det bliver muligt at fastsætte regler om henholdsvis processen for fastsættelse af kriterier og kriterier for fordelingen af uddannelsesforløb i speciallægeuddannelsen. I dag er det sådan, at det er de regionale videreuddannelsesråd, som fordeler uddannelsesforløbene i speciallægeuddannelsen, og sådan vil det fortsat være med de foreslåede regler, men med lovforslaget her vil den til enhver tid siddende indenrigs- og sundhedsminister få mulighed for også at kunne fastsætte nationale kriterier for fordelingen af uddannelsesforløb, som i relevant omfang skal indgå i regionernes konkrete fordeling. På den måde bliver det muligt at sætte en retning for fordelingen af lægelige ressourcer, og det er dermed en ny mulighed for at bidrage til at kunne understøtte en bedre lægedækning. Og i sidste ende er en bedre lægedækning en væsentlig forudsætning for at kunne nedbringe den alt for store geografiske og sociale ulighed, vi har i sundhedsvæsenet. Med lovforslaget her tager vi nu, synes jeg, nogle vigtige skridt mod at sikre, at det lykkes – ikke at det er gjort med det, for der er behov for meget mere. Men jeg synes, det er et godt og et vigtigt skridt på vejen.

Med de ord vil jeg takke for den positive modtagelse fra Folketingets partier.

Kl. 11:29

Anden næstformand (Jeppe Søe):

Der ikke er flere, der har bedt om ordet, så tak til ministeren.

Forhandlingen er hermed afsluttet.

Jeg foreslår, at forslaget henvises til Sundhedsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

3) 1. behandling af lovforslag nr. L 104:

Forslag til lov om ændring af partiregnskabsloven og partistøtteloven. (Nye bundgrænser for offentlig partistøtte og anordningshjemmel til ikraftsættelse af partistøtteloven for Færøerne m.v.).



Af indenrigs- og sundhedsministeren (Sophie Løhde).

(Fremsættelse 30.03.2023).

Kl. 11:29

Forhandling

Anden næstformand (Jeppe Søe):

Forhandlingen er åbnet, og første ordfører er hr. Leif Lahn Jensen fra Socialdemokratiet.

Kl. 11:29

(Ordfører)

Leif Lahn Jensen (S):

Tak for det, formand. Jeg synes, vi skal starte med lidt historik om, hvorfor det egentlig var, at alle Folketingets partier i sidste periode satte sig sammen og drøftede partistøttereglerne. Jeg tror, de fleste kender de artikler, der har været i pressen om Rasmus Paludans parti, Stram Kurs, der hvert år modtog ca. 2 mio. kr. i partistøtte, og om Klaus Riskær Pedersens parti, der modtog ca. 1 mio. kr. Det fyldte en del i pressen og forargede faktisk en del danskere. Derfor var der et stort ønske fra flere partier om at kigge på partistøttereglerne. Dette skyldes jo selvfølgelig de historier, der fyldte i pressen, samt at der et eller andet sted også skulle være mening med partistøtten.

Formålet var jo netop, som man kan læse i lovforslaget, at adgangen til offentlig partistøtte til partierne gerne skulle afspejle sig i en vælgeropbakning af vis betydning. Det er sådan i dag, at hvis et parti opnår 1.000 stemmer til folketingsvalget, 500 til regionsvalget, 100 til kommunalbestyrelsen, så er partiet berettiget til partistøtte, altså offentlige midler. Som man kan se i forslaget, er der eksempler, som jeg mener man sagtens kan sætte spørgsmålstegn ved, og som sker i dag. Jeg har nævnt det med folketingsvalget, men hvis man kigger ind i det og f.eks. tager kommunalvalget i Aarhus, så var der 9 partilister, som fik partistøtte uden at blive valgt. Tre af dem fik under 350 stemmer. Hvis man kigger på Region Hovedstaden, var der hele 19 lister, som fik partistøtte uden at blive valgt, og 3 af dem fik under 1.000 stemmer. Derfor besluttede et stort flertal af partierne at ændre tingene og komme med dette forslag. Og her er det vigtigt at nævne, at det ikke er et ønske fra regeringen, det er et ønske fra gruppeformændene, der før valget satte sig sammen og bad regeringen om at lave det her forslag.

Forslaget er, at det ved alle valg kræves, at man skal have 80 pct. af det, der kræves for at opnå valg, hvis man skal have partistøtte. Til folketingsvalg kræves der 320 pct.,  som svarer til en bundgrænse på 4 mandater. Hvis man ikke kan få stemmer nok til Folketinget, men er repræsenteret i en regionsrådsbestyrelse eller tre kommunalbestyrelser, vil 200 pct. til et folketingsvalg være nok til partistøtte.

For at sikre, at man kan bevare den åbenhed, et flertal af partierne ønskede i 2016 omkring private bidragsydere til partierne, foreslår man her, at alle skal indberette, også dem, som ikke får partistøtte omkring et folketingsvalg. Grunden til dette er netop, at det slet ikke var partiernes mening, da vi diskuterede det her, at gøre åbenheden mindre, og det vil den blive, hvis man ikke laver den her ændring. Der lægges op til en besparelse, som man jo egentlig ikke kender før efter et valg, og som i øvrigt ikke er superstor, men det er en besparelse, som man foreslår at bruge på at fremme demokratiet i Danmark og sikre, at endnu flere deltager til valg og endnu flere interesserer sig for og engagerer sig i demokratiet. Og det bliver rigtig spændende, når vi i Udvalget for Forretningsordenen skal til at diskutere, hvordan vi så skal bruge de midler, og det tror jeg vi får en rigtig god diskussion om sammen med alle gruppeformændene og Udvalget for Forretningsordenen, og det glæder jeg mig rigtig meget til, så vi kan gøre endnu mere for at få folk til at interessere sig for demokratiet og få folk til at interessere sig for valgene.

Socialdemokratiet støtter forslaget, og jeg skulle hilse fra De Radikale, som også støtter forslaget.

Kl. 11:33

Den fg. formand (Bjarne Laustsen):

Vi siger tak til Socialdemokratiets ordfører, hr. Leif Lahn Jensen. Der er ingen korte bemærkninger. Og så skal jeg give ordet til hr. Lars Christian Lilleholt som ordfører for Venstre. Værsgo.

Kl. 11:33

(Ordfører)

Lars Christian Lilleholt (V):

Tak for det, formand. Venstre kan også støtte ændringerne i partistøtteloven. Det er helt afgørende for os, når der gives partistøtte, at det er til partier, som er forankret i vores demokrati. Det gælder, hvad enten støtten gives til partier, som stiller op til folketingsvalg, regionsvalg eller kommunalvalg, og selv om det er gruppeformænd og ikke alle de nuværende gruppeformand, der har indgået den her aftale inden sidste folketingsvalg, men heldigvis meget bredt forankret i Folketinget, så synes vi, det er en fornuftig løsning, således at vi også sikrer det, som hr. Leif Lahn Jensen jo meget fint var inde på, nemlig at man ikke spilder offentlige penge på partier og lister, som stiller op, og som ikke har nogen forankring, men som alligevel er berettiget til støtte – endog meget, meget store beløb.

Vi så efter forrige valg Stram Kurs få mere end 1 mio. kr. til noget, hvor man kan sætte spørgsmålstegn ved, om det er i demokratiets tjeneste. Det samme gælder den lange række af lokallister, der stiller op, og som ikke opnår repræsentation, og som for nogles vedkommende endda får meget, meget lave stemmetal. Men man sikrer også partier, som er tæt på at kunne blive valgt – det kunne f.eks. være Kristendemokraterne – og som er lokalt forankret og repræsenteret i en række kommunalbestyrelser og regionsråd. Så giver man mulighed for, at de også kan få støtte, ligesom partier, der stiller op kommunalt, og som opnår 80 pct. i forhold til at være repræsenteret i det pågældende byråd eller regionsråd, så også kan få støtte.

Vi synes, at det her alt i alt er ganske fornuftigt, og at der er en fornuftig afvejning af tingene, at der er en fornuftig balance i det, og derfor kan vi støtte op omkring det her forslag.

Kl. 11:35

Den fg. formand (Bjarne Laustsen):

Vi siger tak til hr. Lars Christian Lilleholt fra Venstre. Der er ikke nogen korte bemærkninger, så jeg giver ordet til hr. Henrik Frandsen som ordfører for Moderaterne. Værsgo.

Kl. 11:35

(Ordfører)

Henrik Frandsen (M):

Tak for ordet, hr. formand. Som det er sagt, er lovforslaget jo ikke et, der er ønsket og igangsat af regeringen, men det kommer efter indstilling fra et meget stort flertal i sidste periodes Udvalg for Forretningsordenen. På det tidspunkt var Moderaterne jo ikke en del af Folketinget, men alligevel vil vi meget gerne støtte op om det.

Det skal jo ikke fjerne fokus fra vigtigheden af denne debat, for i dag skal vi behandle lovgivning om noget, der handler om en af landets vigtigste demokratiske processer, nemlig det at afholde valg til Folketinget, regionsråd og kommunalbestyrelser. Det er et forslag, der handler om, hvordan vi fremadrettet kan drive valg, når de forekommer, og som særlig er relevant for personer, der stiller op for første gang. Og der kan jeg jo snakke med, for jeg står her i salen som sådan forholdsvis nyvalgt folketingsmedlem – jeg har dog været en del i kommunalpolitik før, og jeg ved, hvor omfattende det er at drive en valgkamp. Der skal rigtig meget til. Det gælder både hænder, som man skal have hjælp og støtte af, klap på skulderen; der er noget med at klatre rundt i nogle lygtepæle og også en ekstra hånd, når der skal deles brochurer ud osv. Men en valgkamp kræver også økonomiske midler og økonomisk støtte, og der er partistøtten altså en vigtig del af det og dermed også en vigtig del af den demokratiske proces.

Hos Moderaterne mener vi, at støtten skal være afstemt med det resultat, man har fået, altså afstemt med den vælgeropbakning, der er. Vi skal anerkende folkets stemme, og vi skal anerkende de partier, der var lige ved at komme ind, lige ved og næsten. Men der skal også være en rimelighed i det, og som i så mange andre forhold gælder det om at finde den rette balance. Og det er netop det, der er formålet med det her forslag, og som jeg synes er lykkedes rigtig godt.

Forslaget indeholder ændringer, der skal sikre, at adgangen til offentlig partistøtte i højere grad er et resultat af en vælgeropbakning af en vis størrelse. Hos Moderaterne er vi enige i, at der skal være en bedre sammenhæng mellem bundgrænsen for offentlig partistøtte og det vælgergrundlag, man har, både når det gælder folketingsvalg, når det gælder regionsvalg, og når det gælder kommunalvalg – altså alle tre typer af valg. Vi skal fortsat sikre, at det ikke bliver en lukket klub at være politiker; vi skal omfavne og tillade de forskelligheder, der er – ellers skader det den politiske nytænkning, og i sidste ende vil det jo give os et fattigere politisk landskab i Danmark.

Endelig mener vi også, det er positivt, at der strammes op, når det gælder manglende rettidig indlevering af partiregnskaber – det får også en konsekvens. Der skal som i alle mulige andre forhold være orden i partierne. Med alle de ting taget i betragtning kan Moderaterne fuldt ud bakke op om lovforslaget, som det ligger.

Kl. 11:38

Den fg. formand (Bjarne Laustsen):

Tak. Der er ingen korte bemærkninger. Vi siger tak til hr. Henrik Frandsen fra Moderaterne, og så skal jeg give ordet videre til fru Theresa Berg Andersen fra SF. Værsgo.

Kl. 11:38

(Ordfører)

Theresa Berg Andersen (SF):

Tak for ordet, formand. Jeg skal gøre det kort. Der er sagt meget godt om emnet her. Som flere tidligere ordførere har påpeget, er L 104 nemlig en udmøntning af de tanker, som et stort flertal af partier stod bag, og som de udtrykte i beretning nr. 18 fra 2022.

Det handler om, at reglerne for partistøtte bør strammes, så de i endnu højere grad bliver målrettet de partier, som i dag er repræsenteret i Folketinget, men det gælder også dem, der er meget tæt på en repræsentation, og som i øvrigt er repræsenteret i regionsråd og i landets kommunalbestyrelser. Derfor kan SF støtte forslaget.

Kl. 11:39

Den fg. formand (Bjarne Laustsen):

Der er ingen korte bemærkninger til fru Theresa Berg Andersen, så vi siger tak. Og så skal jeg give ordet videre til hr. Jens Henrik Thulesen Dahl fra Danmarksdemokraterne. Værsgo.

Kl. 11:39

(Ordfører)

Jens Henrik Thulesen Dahl (DD):

Tak for det, formand. Det her er jo et forslag, som er blevet drøftet blandt gruppeformændene i den forrige periode. Vores nuværende gruppeformand har også været med i diskussionerne, så vi er sådan set meget godt tilfredse med det resultat, der er kommet. Derfor vil Danmarksdemokraterne naturligvis, var jeg lige ved at sige, stemme for forslaget. Vi synes, det er positivt, at adgangen til offentlig partistøtte i højere grad er et resultat af vælgeropbakning af en vis betydning, samt at der sikres en sammenhæng mellem bundgrænserne for offentlig partistøtte og vælgergrundlaget i de enkelte kommuner og regioner. Det er jo f.eks. svært at begrunde, at den nuværende bundgrænse for at modtage partistøtte på 100 stemmer er den samme for et kommunalbestyrelsesvalg i Aarhus Kommune og i Læsø Kommune. Det er fornuftigt, at reglerne for offentlig partistøtte strammes, så man ikke oplever, at kandidater og partier, der er meget langt fra at blive valgt, bliver berettiget til støtte. Samtidig har man set eksempler, hvor kandidatlister i meget små kommuner opnår repræsentation i en kommunalbestyrelse, men har mindre end de 100 stemmer, der er gældende i dag, og dermed ikke er berettiget til partistøtte.

Så med de ord vil jeg bare sige, at vi støtter forslaget.

Kl. 11:40

Den fg. formand (Bjarne Laustsen):

Tak for det. Der er ingen korte bemærkninger til hr. Jens Henrik Thulesen Dahl fra Danmarksdemokraterne. Så giver jeg ordet videre til hr. Lars-Christian Brask fra Liberal Alliance. Værsgo.

Kl. 11:40

(Ordfører)

Lars-Christian Brask (LA):

Tak for det. Det meste er jo sagt, og i øvrigt er det en begavet forsamling, som både kan lytte og læse indenad. Og når det er sådan et balanceret forslag som det her, kan jeg jo lige så godt komme til konklusionen fra LA's side, og det er, at vi støtter forslaget. En ting, jeg dog faldt over, og som jeg synes er interessant, var den her lille sprogbrodering med »vælgeropbakning af en vis betydning«, for det lægges der jo i hvert fald op til kan gradbøjes. Men så var der jo heldigvis den matematiske formel inde i lovforslaget, sådan at jeg kunne blive klog på, hvordan det helt præcis hang sammen. Under alle omstændigheder støtter Liberal Alliance lovforslaget.

Kl. 11:41

Den fg. formand (Bjarne Laustsen):

Tak. Der er ingen korte bemærkninger, så vi siger tak til hr. Lars-Christian Brask fra Liberal Alliance. Og så giver jeg ordet videre til fru Lise Bertelsen fra Konservative Folkeparti. Værsgo.

Kl. 11:41

(Ordfører)

Lise Bertelsen (KF):

Tak for ordet, og tak til alle de tidligere ordførere. Det er da helt utrolig dejligt, så enige vi kan blive i dag. Der er sagt rigtig meget, så jeg gør det ganske kort. Der har været iværksat det her omfattende arbejde i underudvalg og ved høringer om de her ændringer af offentlig partistøtte. Formålet med ændringerne er, at adgangen til partistøtte i højere grad skal være et resultat af vælgeropbakning af en vis betydning. Det er dermed ikke nok bare at være opstillet til folketingsvalg. Samtidig påhviles det ifølge reglerne de relevante personer at indberette og offentliggøre partistøtte, og der indføres strafansvar for partier, der ikke opfylder partiregnskabslovens krav om at indsende partiregnskab til Folketinget. Det kan Det Konservative Folkeparti kun bakke op om. Tak for ordet.

Kl. 11:42

Den fg. formand (Bjarne Laustsen):

Tak for det. Der er ingen korte bemærkninger til fru Lise Bertelsen. Så kan jeg give ordet videre til hr. Peder Hvelplund fra Enhedslisten. Værsgo.

Kl. 11:43

(Ordfører)

Peder Hvelplund (EL):

Tak for det, formand. Der er ikke nogen tvivl om, at åbenhed og gennemsigtighed også i partistøtteregler og i partiernes regnskab er en forudsætning for demokrati. Det skal altid være sådan, at vælgere ikke alene kan gå op og sætte deres kryds til folketings-, kommunal- eller regionsrådsvalg, men at de også kan se, hvilke interesser der står bag de forskellige partier, og hvilken økonomisk støtte der bliver givet. Jeg tror sådan set, at alle, der har læst tidligere folketingsmedlem hr. Simon Emil Ammitzbøll-Billes bog, kan have det i frisk erindring med hensyn til den finansiering, der var i forhold til Liberal Alliance, og de forventninger, der var, i forhold til hvilken politik der så blev gennemført. Så der er ikke nogen tvivl om, at den slags ting jo skal foregå i åbenhed, og at der skal være gennemsigtighed i forhold til det.

Jeg så sent som i dag, at OSCE igen udtrykker kritik af Danmark i forhold til partistøttereglerne og åbenhed og gennemsigtighed i partiernes regnskaber, og derfor er det også et spørgsmål, der ligger Enhedslisten meget på sinde. Der ligger også allerede et beslutningsforslag fra Enhedslisten om at øge åbenheden og gennemsigtigheden i forhold til partistøtte, fordi der jo – det tror jeg er ret velkendt – findes et utal af finter, hvor man kan forsøge at omgå de regler, der er i dag i forhold til offentlighed omkring, hvilke støttebeløb man modtager. Så jeg synes, det er en særdeles væsentlig diskussion, og derfor er vi også umiddelbart positive over for det her forslag, fordi det netop tager nogle skridt i den rigtige retning, og det er, som hr. Leif Lahn Jensen tidligere adresserede, bl.a. også netop et spørgsmål omkring Stram Kurs og deres mulighed for at kunne modtage partistøtte, uden at man reelt kunne se, om midlerne blev brugt til politisk arbejde. Derfor synes jeg også, det er fornuftigt at få kigget på det, og det er helt afgørende, at vi også får strammet op på den del.

Jeg synes dog også samtidig, at der er nogle lidt bekymrende elementer i det her lovforslag. Jeg kan sådan set godt forstå, at man hæver grænsen for, hvornår partier kan modtage støtte, og det er f.eks. til folketingsvalg på 1.000 stemmer. Det er også i international sammenhæng en meget lav grænse. Jeg synes dog, at grænsen i det her forslag bliver sat meget højt. Vi havde faktisk fra Enhedslistens side hellere set, at man måske til folketingsvalg kunne sætte den på f.eks. det niveau, hvor det ville udløse 2 mandater. Der kræves, hvad der svarer til 1 mandat, for at samle underskrifter til at blive opstillingsberettiget, og så kunne man sige, at det, der kunne udløse støtte, måske var det niveau, der udgør 2 mandater. Som jeg læser forslaget, hæver vi i dag grænsen fra 1.000 stemmer op til i hvert fald minimum 64.000 stemmer, og det er trods alt et stort spring, og der så jeg egentlig hellere, at vi havde modereret det en smule.

Det kan godt ske, at vi kommer til at stille nogle spørgsmål i udvalgsbehandlingen, også i forhold til hvad det kan få af konsekvenser for f.eks. Slesvigsk Parti, hvis de ville stille op i Danmark, eller hvad ved jeg, altså muligheden for at få partistøttemidler der. Jeg synes egentlig, det mest afgørende er det, at der er åbenhed og gennemsigtighed i partiernes regnskaber.

Men som sagt er der nogle elementer i det her forslag, som jeg synes er positive og absolut påtrængende i forhold til at sikre, at de partier, der modtager støtte, også bruger midlerne til politisk arbejde, og derfor er vi umiddelbart positive over for forslaget, men ser også frem til selve udvalgsbehandlingen.

Kl. 11:46

Den fg. formand (Bjarne Laustsen):

Tak til hr. Peder Hvelplund. Der er ingen korte bemærkninger, og som vi hørte det, var der besked med fra Socialdemokratiet om, at Radikale Venstre også støttede forslaget. Derfor kan jeg give ordet videre til fru Mette Thiesen fra Dansk Folkeparti som ordfører. Værsgo.

Kl. 11:47

(Ordfører)

Mette Thiesen (DF):

Der er jo sådan set sagt det, der skal siges, heroppe fra talerstolen, og det her er også en aftale, som Dansk Folkeparti er en del af. Derfor støtter vi selvfølgelig også det her lovforslag.

Kl. 11:47

Den fg. formand (Bjarne Laustsen):

Der er ingen korte bemærkninger, og vi siger tak til ordføreren. Så kan jeg give ordet videre til Noah Sturis fra Alternativet som ordfører. Værsgo.

Kl. 11:47

(Ordfører)

Noah Sturis (ALT):

Tak for ordet. Vi behandler lovforslag L 104, som omhandler en ændring af partiregnskabsloven og partistøtteloven. Demokratiet er på mange måder lidt i krise, for i de sidste 10 år har vi set en tilbagegang af lande med demokratiske styreformer og tilliden til politikere i demokratiske lande, og herhjemme er tilliden faldet i de sidste 2 år i træk.

Lovforslaget har til hensigt at ændre bundgrænsen for udbetaling af partistøtte, og selv om det er vigtigt at sikre, at adgangen til offentlig partistøtte er et resultat af en vælgeropbakning af en vis betydning, så er vi i Alternativet bekymrede for de foreslåede grænser. Både Københavns Universitets og Aarhus Universitets institutter for statskundskab påpeger i høringssvarene, at de foreslåede ændringer betyder, at partistøttelovgivningen ikke længere understøtter nye politiske initiativer, men at de næsten kun gavner partier, der allerede er repræsenteret, og i Alternativet er vi bekymrede for, om det kan medføre øget mistillid blandt vælgerne og skabe barrierer for nye partier, som ønsker at udfordre de etablerede partier i det politiske landskab.

Åbenhed omkring partistøttereglerne er også en afgørende del for et velfungerende demokrati, og her er forslaget et skridt i den rigtige retning, i og med at det styrker kontrollen med, at partistøtten bruges til politisk arbejde. Men det er vigtigt at sikre et velfungerende og levende demokrati, og at der er støtte til det antal partier, herunder partier, som ikke har opbakning fra store vælgergrupper til at blive valgt til f.eks. Folketinget. Og vi er altså bekymrede for, at det her kan være med til at øge mistilliden mellem befolkningen og politikerne ved at gøre det sværere for nye partier at opnå repræsentation.

Så på baggrund af de her bekymringer og kritikpunkter fra akademiske eksperter kan vi ikke støtte lovforslaget.

Kl. 11:49

Den fg. formand (Bjarne Laustsen):

Tak til Alternativets ordfører. Der er ingen korte bemærkninger, så vi siger tak. Jeg skal så give ordet videre til hr. Kim Edberg Andersen fra Nye Borgerlige. Værsgo.

Kl. 11:49

(Ordfører)

Kim Edberg Andersen (NB):

Tak for det. Jeg havde nær kastet mig op til mikrofonen, for jeg havde ikke set, at Alternativet var kommet. Det havde jeg haft store forklaringsproblemer med bagefter, hvis det var kommet på skrift.

I Nye Borgerlige skal vi gøre det kort, og jeg håber da også, det bliver en hurtig dag, men det har jeg på fornemmelsen at det nok ikke gør: Vi støtter forslaget.

Kl. 11:50

Den fg. formand (Bjarne Laustsen):

Jeg siger tak til hr. Kim Edberg Andersen fra Nye Borgerlige. Jeg kan ikke se, at Anna Falkenberg er her, og jeg kan heller ikke se Sjúrður Skaale, så jeg giver ordet videre til indenrigs- og sundhedsministeren. Værsgo.

Kl. 11:50

Indenrigs- og sundhedsministeren (Sophie Løhde):

Tak for det, og tak for den velvillige modtagelse af lovforslaget her i dag. Det er jo et lovforslag, der fremsættes af regeringen, men efter ønske fra et flertal i Folketingets Udvalg for Forretningsordenen, og dermed ikke et regeringsinitiativ, som normale lovforslag er. Når det er sagt, er jeg som indenrigs- og sundhedsminister jo glad for at kunne yde det her bidrag til at kunne facilitere Folketingets ønsker.

Det er et lovforslag, der har til formål at ændre bundgrænserne for den offentlige partistøtte, og folketingspartier vil med det her lovforslag kun få partistøtte, hvis deres medlemmer er valgt ind i Folketinget eller har været meget tæt på at blive valgt. For folketingspartier, der også har en kommunal eller en regional forankring, foreslås der så en lidt lavere bundgrænse, og kommunale og regionale kandidatlister vil tilsvarende kun få partistøtte, hvis de er valgt eller har været meget tæt på at blive valgt.

Jeg vil også gerne lige sige et par ord om ikrafttrædelsesdatoen. Det var jo oprindelig et ønske fra Folketingets Udvalg for Forretningsordenen, at de her ændrede bundgrænser skulle have været vedtaget, allerede inden der blev afholdt folketingsvalg. Det lykkedes som bekendt ikke, og jeg kan ikke se nogen grund til, at vi skulle vente til næste folketingsvalg igen igen, vel vidende at der ikke er nogen af os, der ved, hvornår det kommer, og det er derfor, at vi helt pragmatisk foreslår, at de ændrede bundgrænser træder i kraft den 1. januar 2024.

Så skal jeg også for en god ordens skyld gøre Folketinget opmærksom på, at mit ministerium i forbindelse med udarbejdelsen af lovforslaget blev opmærksom på nogle utilsigtede konsekvenser af lovforslaget, som det var formuleret af Folketinget og Udvalget for Forretningsordenen. Det skyldes, at de ændrede bundgrænser for den offentlige partistøtte ville kunne føre til, at der sådan set ville komme lidt mindre åbenhed om privat støtte. Og det tror jeg ikke der var nogen der havde en intention om fra Folketingets side, og derfor blev Udvalget for Forretningsordenen også orienteret om udfordringerne i det, og vi har i lovforslaget forsøgt at imødegå de utilsigtede konsekvenser, så forslaget ikke ændrer på graden af åbenhed.

Den sidste del af lovforslaget er ikke Folketingets idé, men jeg har benyttet lejligheden til at få løst et problem, hvilket jeg håber alle kan være enige om er ukontroversielt. For på grund af en fejl for mere end 30 år siden er partistøtteloven nemlig aldrig blevet kundgjort på Færøerne. Derfor skal de relevante dele af partistøtteloven kunne sættes i kraft på Færøerne ved en kongelig anordning, så der langt om længe kan blive bragt orden i den sag. Det vil også sikre, at Færøernes hjemmestyre nu kan få den politiske behandling af loven, som de aldrig har haft, men som de skal have, og jeg håber, at alle Folketingets partier kan acceptere, at vi har sneget den del ind her.

Jeg står naturligvis til rådighed, hvis der måtte være spørgsmål som led i udvalgsbehandlingen, både om de dele, der er udsprunget af Folketingets ønske, men også om det enkelte element, som jeg har tilladt mig at medtage i lovforslaget her på eget initiativ.

Kl. 11:54

Den fg. formand (Bjarne Laustsen):

Tak til indenrigs- og sundhedsministeren.

Da der ikke er flere der har bedt om ordet, er forhandlingen sluttet.

Jeg foreslår, at lovforslaget henvises til Indenrigsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 93:

Forslag til barnets lov.

Af social- og boligministeren (Pernille Rosenkrantz-Theil).

(Fremsættelse 29.03.2023).

Sammen med dette punkt foretages:

5) 1. behandling af lovforslag nr. L 94:

Forslag til lov om ændring af lov om social service, lov om retssikkerhed og administration på det sociale område og forskellige andre love. (Ændringer som følge af barnets lov, initiativret for adopterede børn, adoption uden samtykke fra fødslen, samvær med børn på kvindekrisecentre m.v. og fast-track for godkendelse af plejefamilier m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023).

Kl. 11:54

Forhandling

Den fg. formand (Bjarne Laustsen):

Forhandlingen er åbnet, og første ordfører er fru Camilla Fabricius fra Socialdemokratiet. Værsgo.

Kl. 11:55

(Ordfører)

Camilla Fabricius (S):

Tak Alex, tak Leika og Mads og Kenneth, tak Sally, tak KE og A, tak til Mike og Odon og Jørn, Ariz og alle jer andre, jeg har kendt igennem årene. Dagen i dag er til jer, for I er det hele værd. Dagen i dag med førstebehandlingen af barnets lov er til jer. Det er jer, som har talt med os og klædt mig og mine kollegaer på til det. Det er jeres lov. Den er for jeres skyld, og den er for alle de unge, som kommer efter jer. For børn og unge i Danmark har krav på at kunne skrive deres egen historie, fri af forældre, som ikke kunne være gode forældre.

Tak til pædagoger, lærere, plejeforældre, psykologer og socialrådgivere, der igennem årene har fortalt mig om, hvad det vil sige at blive et anbragt barn. Nogle bliver det i kort tid, fordi der er bøvl i familien, som skal klares, og hvor man skal tilbage på sporet igen, og andre bliver det i lang tid, og nogle hele livet. Alt for mange børn har ikke fået muligheden for at skrive deres helt egen historie, og med denne lov giver vi alle de børn muligheden.

Selvfølgelig skal man kende sine rettigheder, og man skal spørges og høres i helt fundamentale ting i sit eget liv. Og med loven bliver der stillet krav til, at børnenes egen stemme bliver hørt, og at man bliver inddraget. Det bliver f.eks. muligt for et barn at sige nej til samvær. Et barn ned til 10 år får muligheden for at blive partshørt.

For loven her er ikke bare af navn, men af gavn. Ordene barnets lov kan noget. Og jeg er stolt af, at vi er her i dag, og at så mange partier står bag en aftale, og at vi sammen står her med en lovgivning. Jeg er stolt af at være borger i et land, hvor vores statsminister bruger sin taletid til at tale om de allermest udsatte børn. I de sager, jeg selv har været tæt på, har jeg set, hvordan erfaring fra fagpersonalet gør en forskel. Og noget af det, jeg særlig er stolt af ved barnets lov, er, at vi laver ordningen om to socialrådgivere i særlig svære sager. Det er godt for barnet, og det er godt for det personale, der er rundtomkring. Man har brug for sparring, man har brug for spejling i det arbejde, man laver, når man har med særlig svære sager at gøre.

Den anden del handler om alle jer søskende. For når der før var en underretning, som ikke lige var om jer, men om en af jeres brødre eller søstre, så var I ikke taget med, men det er I nu. For med den her lov sikrer vi også, at der bliver taget hånd om jer. Der er nemlig en særlig søskendeparagraf, sådan at man skal kigge børnene over skulderen og se, hvordan I har det, så det ikke kun handler om den bror eller søster, som blev anbragt. Det synes vi i Socialdemokratiet er væsentligt og godt.

Barnets lov har været lang tid undervejs, og der er nogle, der har sagt, at det er gået alt for langsomt. Der er også nogle, der har sagt, at det ikke er gjort grundigt nok, og at vi skulle have brugt mere tid på det. Vi mener, at det har taget den tid, som er nødvendig. Der har været en lang politisk proces og et efterfølgende lovarbejde og en grundig høringsrunde. Og der er rigtig mange, som har aktier i den her lov på mange forskellige niveauer. Tak til jer, og også tak til mine kollegaer. Det er ikke en lov, der sådan lige er gået nemt igennem. Det har lige til det sidste krævet utrolig mange diskussioner, meget snak, mange samtaler, mange gange, hvor vi skulle fire på noget for at få det kompromis, som gør, at vi står her i dag og har førstebehandlingen af barnets lov. Det har været en svær opgave – det vil jeg gerne medgive – en rigtig svær opgave. Jeg har selv været med fra start til slut, og nu er vi her – vi er i gang. Og så skal vi i gang med de næste trin i aftalen om »Børnene Først«.

Men endnu en gang vil jeg gerne sige til alle jer, til Alex, Leika, Mads, Kenneth, Sally, KE og A, Mike, Odon og Jørn, som jeg selv har haft på min skole, og Ariz, som jeg for nylig har mødt. Den her lov er til jer og til alle, der er ligesom jer. Dagen i dag er jeres.

Kl. 12:00

Den fg. formand (Bjarne Laustsen):

Tak til Socialdemokratiets ordfører. Der er en kort bemærkning fra fru Karina Adsbøl fra Danmarksdemokraterne. Værsgo.

Kl. 12:00

Karina Adsbøl (DD):

Tak for talen. Jeg kunne godt tænke mig at høre den socialdemokratiske ordfører om det med tvangsbortadoption. Det er jo sådan, at når man laver lovgivning, er der også en række høringssvar. Og i en række af alle de høringssvar, der er indkommet, er der en stor bekymring i forhold til tvangsbortadoption før fødslen.

Jeg kunne egentlig godt tænke mig at høre, om Socialdemokratiet og regeringen vil være lydhøre over for nogle af de bekymringer, der netop er i de høringssvar, vi har fået. Og så er der jo hele spørgsmålet om det med børns ret. Det er jo det, vi behandler, altså børns rettigheder. Og det er jo noget af det, det her lovforslag også skal afspejle, altså netop at børn får flere rettigheder. Men hvad med børns ret til deres biologiske ophav?

Kl. 12:01

Den fg. formand (Bjarne Laustsen):

Værsgo til ordføreren.

Kl. 12:01

Camilla Fabricius (S):

Tak til ordføreren, og også en særlig tak for vores langstrakte samarbejde. Vi har også været på udvalgstur sammen for netop at se i Norge, hvad det er for nogle ting, man også kan gøre i forhold til bl.a. det sidste spørgsmål, som ordføreren rejser, nemlig hvordan man kan lave familiebehandling, sådan at man sikrer, at en familie kommer godt på vej, eller at man som familie i hvert fald får nogle redskaber med sig. Noget af det, som jeg også gerne vil fremhæve her, er ordførerens vedholdende opmærksomhed på netværksanbringelser, altså det, at man kigger netværket omkring barnet igennem, hvilket jo faktisk er med i udkastet, der er til førstebehandling.

Jeg synes, at alle børn har ret til at kende deres biologiske ophav. Jeg tror, at det, der er væsentligt, er, hvordan man gør det på en måde, som er okay for barnet. Et af de børn, jeg refererede til, har netop gjort opmærksom på over for mig, at det, at man i loven også kan få lov til at sige nej til samvær, har været væsentligt. Så for Socialdemokratiet og for os er det rigtig væsentligt, at det er barnets stemme, der bliver hørt.

Kl. 12:02

Den fg. formand (Bjarne Laustsen):

Tak. Så er der opfølgende spørgsmål fra fru Karina Adsbøl.

Kl. 12:02

Karina Adsbøl (DD):

Jamen barnets stemme kan jo ikke høres, når det ligger i maven på sin mor. Jeg spørger til netop de høringssvar, der er indkommet, hvor man netop er dybt bekymret over tvangsbortadoption før fødslen, altså når man ligger i maven. Det handler også om de følgevirkninger og det stress, det kan give. Og så spørger jeg bare den socialdemokratiske ordfører: Hvad med børns ret til deres biologiske ophav? Vi kan se med de tvangsbortadoptioner, der har været, at der jo ikke er nogen, der har fået bevilget samvær med deres biologiske ophav.

Kl. 12:03

Den fg. formand (Bjarne Laustsen):

Værsgo til ordføreren.

Kl. 12:03

Camilla Fabricius (S):

Jeg synes, at der er to dele i det. Den ene del er, om vi har gjort nok brug af muligheden for at tvangsbortadoptere. Det har jeg og mit parti jo ikke syntes. Jeg synes, at når vi kigger til vores nabolande, har vi kunnet se, at det giver et bedre fundament. Men der er også muligheder for, at man stadig væk bliver tvangsbortadopteret, samtidig med at man har en tilknytning til sit ophav. Og det jo væsentligt at få kigget ind i. Men for os er det centralt, at udgangspunktet er barnet. Og med den lovgivning, vi har i dag, synes jeg ikke det er skarpt nok. Jeg synes ikke, at man giver muligheden for, at børn kan få så god en start som muligt. Jeg synes, der er en forsinkelse, som gør, at børns afsæt ikke bliver så godt som muligt, og det har været vores udgangspunkt.

Kl. 12:04

Den fg. formand (Bjarne Laustsen):

Tak, og så er der en kort bemærkning fra fru Mette Thiesen fra Dansk Folkeparti. Værsgo.

Kl. 12:04

Mette Thiesen (DF):

Tusind tak. Ordføreren starter med, eller siger i hvert fald i sin tale, at hun er stolt over, at hendes statsminister går ind for, at flere børn skal anbringes. Altså, i hvilken verden synes man, det er et mål i sig selv, at flere børn bliver fjernet fra deres forældre? Vi kan jo sagtens blive enige om, at der er nogle forældre, der har så svært ved at være forældre, at man i hvert fald, forhåbentlig midlertidigt, men nogle gange også permanent, må fjerne børnene fra dem. Det er der jo fuldstændig konsensus om herinde i Folketingssalen og i øvrigt også i lovgivningen. Men jeg kan simpelt hen ikke forstå den der socialdemokratiske kongstanke, altså det der dybtfølte ønske om, at flere børn skal tages væk fra deres forældre. Kunne ordføreren ikke lige uddybe, hvorfor man er så forhippet på, at flere børn skal fjernes fra deres forældre?

Kl. 12:05

Den fg. formand (Bjarne Laustsen):

Værsgo til ordføreren.

Kl. 12:05

Camilla Fabricius (S):

Jeg læser lige op af min tale igen, sådan så der bliver refereret korrekt til, hvad det egentlig var, jeg sagde. Jeg sagde: For loven er ikke bare af navn, men af gavn, med ordene barnets lov. Og jeg er stolt af, at vi er her i dag, og at så mange partier står bag en aftale, og at vi nu har lovgivningen. Jeg er stolt over at være borger i et land, hvor landets statsminister taler om de allermest udsatte. Det var det, jeg sagde i talen.

Nu vil jeg prøve at svare på den anden del af det spørgsmål, som ordføreren stillede. Det, der er centralt for Socialdemokratiet, er at tage barnets udgangspunkt. Hvis det udgangspunkt er, at man ikke skal være hos sine forældre, at man ikke ønsker at have samvær med sine forældre, eller at man kan se, at det ikke er fornuftigt, så er det barnets mulighed. I Socialdemokratiet mener vi, at et barn, et menneske, har ret til at have en ret i sig selv. Og det undrer mig faktisk, at Dansk Folkeparti lægger sig et andet sted. Men det må vi jo tage, når ordføreren kommer på talerstolen.

Kl. 12:06

Den fg. formand (Bjarne Laustsen):

Tak. Så er der et yderligere opfølgende spørgsmål fra fru Mette Thiesen.

Kl. 12:06

Mette Thiesen (DF):

Tak. Det, som statsministeren sagde i sin nytårstale, var jo netop, at flere børn skulle fjernes, og det er sådan set det. Jeg går også går ud fra, at den socialdemokratiske ordfører hørte talen, og at det også er det, hun refererer til. Så det var sådan set for lige at uddybe det. I Dansk Folkeparti er vi Danmarks familieparti, og vi mener ikke, som Socialdemokraterne, at anbringelse er en forebyggende instans. Vi mener, at anbringelse må være sidste udvej, og at man skal forsøge i videst muligt omfang at lave de her forebyggende tiltag, få hjulpet forældrene til at være gode forældre, sådan så færrest mulige børn skal anbringes. Og der vil være nogle, der skal anbringes, det er vi fuldstændig enige om. Der vil også være nogle børn, forhåbentlig ganske få, der skal tvangsbortadopteres. Men det er jo allerede muligt med lovgivningen i dag. Det, som jeg ikke forstår, er, at man fra Socialdemokratiets side ser det som et mål i sig selv, at flere børn skal tvangsanbringes. Jeg kan simpelt hen ikke forstå det.

Kl. 12:07

Den fg. formand (Bjarne Laustsen):

Tak. Værsgo til ordføreren.

Kl. 12:07

Camilla Fabricius (S):

Socialdemokratiet står på børnenes side. Det er det, der er vores udgangspunkt. Vi mener, at børn har en ret i sig selv, og at Dansk Folkeparti står på familiernes side, som fru Mette Thiesen siger, forstår jeg ikke. Jeg forstår ikke, at individet ikke har en bund og en ret i sig selv. For os er det vigtigt at understøtte, at man faktisk som barn har ret til at skrive sin egen historie, og det er det, der er vores udgangspunkt.

Kl. 12:08

Den fg. formand (Bjarne Laustsen):

Tak. Så er der en kort bemærkning til fru Katrine Daugaard fra Liberal Alliance. Værsgo.

Kl. 12:08

Katrine Daugaard (LA):

Det her med barnets ret og ret til at stå i sig selv er jo noget, der fylder rigtig meget i barnets lov, og børnene får jo også en lang række nye rettigheder. Og når jeg får lyst til at sætte citationstegn om rettigheder, er det, fordi stort set ingen af de rettigheder, børnene får, kan påklages. Hvad er ordførerens holdning til det?

Kl. 12:08

Den fg. formand (Bjarne Laustsen):

Værsgo til ordføreren.

Kl. 12:08

Camilla Fabricius (S):

Altså, jeg synes, at vi er kommet utrolig langt med den her lovgivning. Vi har – det er jo også det, der er med aftalen om »Børnene Først« – en række andre initiativer. Jeg kan ikke se problemet, sådan som Liberal Alliances ordfører beskriver det her. Jeg synes, at vi har lavet et godt stykke lovarbejde. Ellers må ordføreren lige prøve at uddybe det.

Kl. 12:09

Den fg. formand (Bjarne Laustsen):

Tak. Så er det fru Katrine Daugaard.

Kl. 12:09

Katrine Daugaard (LA):

Jamen det kunne f.eks. være det, at handleplaner ikke længere er et krav; jeg tror, det nu bliver kaldt barnets plan, så vidt jeg husker, som er noget mindre afdækkende. Det er ikke længere et krav, at man skal have det, sådan som det er i dag med handleplaner. Det vil sige, at hvis man får afslag på at få en barnets plan, kan barnet ikke påklage det. Kan man kalde det for en rettighed, når det ikke kan påklages?

Kl. 12:09

Den fg. formand (Bjarne Laustsen):

Værsgo til ordføreren.

Kl. 12:09

Camilla Fabricius (S):

Altså, jeg synes jo, at vi med den her lovgivning har taget et enormt stort tiltag med hensyn til at lytte til børnene. Det gælder f.eks. det, at man har muligheden for at blive partshørt, ned til man er 10 år; at kommunen skal indarbejde det at få lyttet til, hvad det er, barnet har af ønsker og behov; at barnet faktisk har muligheden for at sige nej til samvær med forældrene; at barnet har ret til at give udtryk for, at man gerne vil have en anbringelse. Noget af det, vi hørte med de umyndiggjorte, var f.eks., at Ariz  jo gentagne gange havde sagt, at han gerne ville anbringes, og det fik han ikke lov til. Så jeg synes, at der er en lang række eksempler på, at børnene får langt flere rettigheder.

Kl. 12:10

Den fg. formand (Bjarne Laustsen):

Tak. Så er der en kort bemærkning fra hr. Kim Edberg Andersen, Nye Borgerlige. Værsgo.

Kl. 12:10

Kim Edberg Andersen (NB):

Tak for det og tak for en god ordførertale. Jeg anerkender præmissen om, at det her kommer et godt sted fra; det gør jeg. Og det tror jeg det ville gøre, uanset hvem af os der ville sørge for, at børn fik det bedre. Men jeg bliver nødt til at anholde noget, som jeg synes bliver overset. Det er en problemstilling, som er blevet italesat på andre tidspunkter, og det er, at vi har et offentligt system, vi nu kører ind over en familie – et offentligt system, vi allerede nu ved laver rigtig mange fejl, en ankestyrelse, hvor der aldrig rigtig sker noget, hvis staten tager fejl, og det er min bekymring i forhold til det her. Jeg kan godt lide tanken om, at vi sikrer svage børn, men jeg er faktisk meget bekymret for, at vi bare lægger en ny lov ned over noget, som systemet allerede nu fejler på. Ordføreren siger f.eks. nu, at børn kan sige nej til samvær med familien, så vi sikrer dem ekstra rettigheder over for familien, men ikke over for systemet.

Anerkender ordføreren, at vi har et system i forvejen, som laver rigtig mange fejl i det her, ikke med vilje, men at der bliver lavet rigtig mange fejl, og at vi har en stor problemstilling der, der også skal løses?

Kl. 12:12

Den fg. formand (Bjarne Laustsen):

Tak. Så får vi et svar fra ordføreren.

Kl. 12:12

Camilla Fabricius (S):

Ja. Det kunne være det korte svar til ordføreren. Tak for anerkendelsen i øvrigt, og også tak for den konstruktive tilgang fra Nye Borgerlige. Jeg håber selvfølgelig også, I går hele vejen til sidst, men det får vi jo at se. Men det korte svar er jo, at ja, der bliver lavet for mange fejl, og ja, det er derfor, vi kommer til at lave en ny lovgivning, der hedder barnets lov, hvor vi inkluderer rigtig mange ting, og hvor vi også har rettet op på nogle af de spørgsmål, der har været. Det er jo ikke nemt at lave en lovgivning, det er også derfor, jeg sagde, som jeg gjorde, at det har været rigtig svært, og det er også derfor, det har taget rigtig lang tid.

Der, hvor jeg synes ordføreren mister noget, er i forhold til det, der handler om de børn, som ikke får muligheden for at komme i land med at stå i deres egen ret. Jeg synes, at det er rigtig væsentligt, at vi begynder at få set på de skyggebørn, der er udeomkring. Jeg har jo selv stået på en skole og været med til at skrive underretninger, og jeg har selv kørt et barn op til at blive undersøgt af retsmedicineren, og jeg vil sige til ordførerne, at jeg har fortrudt de underretninger, jeg ikke har lavet. Jeg har ikke fortrudt en eneste af dem, jeg har lavet.

Kl. 12:13

Den fg. formand (Bjarne Laustsen):

Tak. Så er der et opfølgende spørgsmål fra hr. Kim Edberg Andersen. Værsgo.

Kl. 12:13

Kim Edberg Andersen (NB):

Og det er også godt. Jeg anerkender den del af det. Men problemstillingen er faktisk mere, at vi i forhippelsen på at få gjort det her nu – måske er det også en tale fra en statsminister, der ligesom siger, at vi skal gøre det her, som har gjort det, desværre – er jeg bange for, at vi bare lægger en ny lov oven på, og hvor vi lukker øjnene for, hvor voldsomt et overgreb det faktisk også kan være for børn at blive tvangsbortadopteret eller fjernet fra familien uden grund. For de fejl sker. Dem har vi set, vi ved, de sker. Og nu laver vi faktisk en lov, sådan som jeg ser den, der gør det endnu mere sandsynligt i hvert fald, at vi fjerner flere, og at vi derved også laver flere fejl. Derfor er det en stor bekymring for os i Nye Borgerlige, at vi faktisk tænker og gør noget godt, men kommer til at gøre noget skidt.

Kl. 12:14

Den fg. formand (Bjarne Laustsen):

Tak. Det får vi et svar på fra ordføreren. Værsgo.

Kl. 12:14

Camilla Fabricius (S):

Jamen jeg synes faktisk, at ordføreren har en væsentlig pointe i at sige, at vi som samfund og system skal gøre os utrolig umage og ikke anbringe uden grund. Det er også derfor, jeg faktisk har været glad for, at det her trods alt har taget så lang tid. En af de dele, man kunne fremhæve, og som jeg også har forsøgt at fremhæve – det kan godt være, jeg ikke har været klar nok – er, at når vi har to socialrådgivere på særlig svære sager, får du også overlap i situationen. Jeg har selv set det ret tæt på, hvor man faktisk har besluttet fra en kommunes side at lave det her, selv om lovgivningen endnu ikke krævede det, og der kunne man i hvert fald se, at den grundighed, der var, og den sparring, der var internt i forhold til sagsbehandlerne, tog utrolig meget af det og gav en tryghed for barnet og for familien og i øvrigt også for det opholdssted, hvor den unge kom hen. Så jeg synes, det er en pointe, og jeg synes, at det er derfor, det også er vigtigt, at vi løbende følger det. For det, at vi laver en lov nu, betyder jo ikke, at vi sikrer os, at det er en succes i al fremtid. Så det skal vi blive ved med at øve os på.

Kl. 12:15

Den fg. formand (Bjarne Laustsen):

Tak. Så er det fru Theresa Berg Andersen fra SF. Værsgo.

Kl. 12:15

Theresa Berg Andersen (SF):

Tak for det, og tak til ordføreren for en meget, meget fin tale. Med barnets lov får barnet jo en række rettigheder. Vi lytter til barnet, hvilket jeg synes er en vigtig pointe. I den her aftale ligger der også det, at barnets stemme bliver hørt. Barnet kan bede om en anbringelse uden for hjemmet, men omvendt er det også sådan i den her lov, at barnet ikke kan bede om at få en anbringelse sluttet eller afbrudt. Hvad tænker ordføreren om det?

Kl. 12:16

Den fg. formand (Bjarne Laustsen):

Værsgo til ordføreren.

Kl. 12:16

Camilla Fabricius (S):

Jeg synes, at den del i lovgivningen, som indeholder, at vi skal høre barnet, er rigtig væsentlig. Det betyder jo også, at man, hvis et barn skulle sige, at han eller hun gerne vil tilbage, skal lytte til det. Men det, der ligesom er pointen, er, at et barn af omsorg for forældrene eller i en anden situation jo godt kan opleve, at de føler sig tvunget til at udtrykke det, hvor der er nødt til at være en faglighed omkring det. Det har vi kunnet se særlig i familier, hvor der har været en stor grad af psykisk sygdom, og hvor man faktisk som barn har været bekymret over, hvad det er, der sker med forældrene. Der tror jeg, det er væsentligt, at vi fastholder, at det er fagpersoner, der træffer den beslutning. Men i loven står der ret tydeligt, at barnet skal høres. Jeg synes jo, det kunne været et af de steder, hvor vi i Socialudvalget kan sige at det vil vi have lov til at følge. Så der synes jeg, at ordføreren har en pointe, som jeg synes vi skal tage med i vores videre arbejde.

Kl. 12:17

Den fg. formand (Bjarne Laustsen):

Tak. Fru Theresa Berg Andersen med et opfølgende spørgsmål.

Kl. 12:17

Theresa Berg Andersen (SF):

Tak for det. Det bliver lidt et nyt spørgsmål, for der ligger jo nogle aftaler bag »Børnene Først«, og noget af det, der har været rigtig vigtigt for SF, er snakken om efterværn. Jeg kunne godt tænke mig at spørge ordføreren, om ordføreren glæder sig lige så meget som SF til at komme i gang med snakken om efterværn.

Kl. 12:17

Den fg. formand (Bjarne Laustsen):

Værsgo.

Kl. 12:17

Camilla Fabricius (S):

Ja, jeg glæder mig så meget. Så vil jeg også gerne have lov til at høre, om ordføreren vil overbringe en tak til ordførerens forgænger, fru Trine Torp, som jo var bannerfører for efterværn. Det er noget af det, som De Anbragtes Vilkår i den grad peger på virker, og som er en stærk del af aftalen om »Børnene Først«. Tak for at rejse det spørgsmål.

Kl. 12:18

Den fg. formand (Bjarne Laustsen):

Tak til fru Camilla Fabricius fra Socialdemokratiet – der er ikke flere spørgsmål. Så er det fru Anni Matthiesen fra Venstre som ordfører. Værsgo.

Kl. 12:18

(Ordfører)

Anni Matthiesen (V):

Tak for det. Det er jo faktisk to lovforslag, som vi behandler her i salen lige nu. Det er jo både barnets lov og så følgelovgivningen. Man kan sige, at barnets lov blev født, dengang man indgik en bred politisk aftale tilbage i 2021, og der blev dengang brugt rigtig, rigtig mange timer på forhandlinger. Jeg var desværre ikke selv på det tidspunkt socialordfører, men jeg ved, at den tidligere socialordfører for Venstre har brugt rigtig mange kræfter på at sidde i forhandlingslokalet.

Der er ingenting, som er vigtigere end at sikre, at børns rettigheder bliver respekteret; at deres barndom forhåbentlig er uden frygt, og at de kan vokse op omgivet af kærlighed. Alle, der har børn, ved, hvor brændende man ønsker sig det for sit barn. Som voksne er det derfor også vores ansvar at sikre trygge rammer for vores børn. Det er aldrig barnets ansvar. Børn må aldrig få en følelse af, at de er et problem, der skal løses.

Som Venstrekvinde glæder jeg mig faktisk også rigtig meget over, at der med loven her sker en nytænkning; en nytænkning i form af et andet menneskesyn og en ændring af den måde, vi ser på børnene. Med denne lov ser vi et barn som et menneske i egen ret og ikke som et menneske, der først og fremmest er underlagt sine forældre. Denne synsvinkel er faktisk rigtig vigtig, altså netop det med, at barnets stemme bliver hørt. Børns retssikkerhed skal prioriteres, og de skal opleve et børnevenligt system. Og ja, som jo også nogle af spørgsmålene her tidligere har gået på, nemlig hvordan vi så sikrer os, at det bliver et børnevenligt system. Der må jeg sige, at jeg tror, at loven her kan være med til at sætte en ny retning. Handling på det her område har faktisk også været efterspurgt fra kommunernes side.

Hvis jeg bare skal fremhæve et par af punkterne, som er med i barnets lov, så vil jeg sige, at det er rigtig vigtigt, at der bl.a. nu så bliver sat fokus på, at søskende i udsatte hjem også skal vurderes, og at man dermed ikke kun fjerner ét barn fra hjemmet, men at man samtidig også vurderer barnets søskende. Kommunerne bliver med lovforslaget jo nu forpligtet til at foretage en børnefaglig undersøgelse, og det er for mig også vigtigt at understrege – måske endda en ekstra gang – at barnet får ret til at have en uvildig bisidder. Jeg gentager det lige: Barnet har ret til at have en uvildig bisidder. For jeg kan sige, at det har nogle af de henvendelser, jeg i hvert fald har fået undervejs, drejet sig om, altså om jeg godt vil være med til at sikre, at barnet havde ret til en uvildig bisidder.

Husk nu på, at ikke alle forældre faktisk er i stand til at give deres børn den nødvendige tryghed og den basale omsorg. Jeg mener, at vi svigter som samfund og vi svigter børnene, når vi ikke hjælper disse børn. Vi svigter som samfund, når vi ikke stopper op og som voksne tager de her omsorgssvigt – for den sags skyld misbrug og vold mod børn – alvorligt. Barnets lov er et vigtigt skridt; den er det første skridt til at sikre bedre vilkår og rettigheder for børnene.

Når det er sagt, vil jeg også gerne understrege, at jeg undervejs kommer til at holde øje med, hvordan det her bliver implementeret rundtomkring, og det synes jeg faktisk vi alle sammen har et ansvar for at gøre. For det er jo klart, at med så kæmpe en ændring og med så stor en lov, vil der formentlig også være brug for nogle justeringer undervejs. Jeg kan også hilse og sige, at noget af det, som jeg glæder mig til vi skal til at arbejde med, bl.a. er det med efterværn; men jeg glæder mig også rigtig meget til, at vi også skal kigge på plejefamiliernes kvalitet. Når jeg har besøgt plejefamilier, har noget af det, de har efterspurgt, været nogle bedre vilkår og også nogle bedre rettigheder for plejefamilierne.

Så med dette lovforslag synes jeg der er sat en vigtig milepæl på en vigtig rejse hen imod, at barnet skal behandles som et menneske i egen ret – og derfor støtter Venstre naturligvis også lovforslaget.

Kl. 12:23

Den fg. formand (Bjarne Laustsen):

Tak til ordføreren. Så er der en række korte bemærkninger. Først er det fru Karina Adsbøl fra Danmarksdemokraterne. Værsgo.

Kl. 12:23

Karina Adsbøl (DD):

Tak for det. Jeg må jo korrigere ordføreren med, at det ikke er det første skridt. Der er taget rigtig mange skridt, herunder Barnets Reform, hvor der i dag også står, at børn skal høres efter modenhed og alder.

Men jeg kunne godt tænke mig at høre ordføreren, når ordføreren siger, at børns retssikkerhed er vigtig – og det er jeg helt enig i, men hele familiens retssikkerhed er jo vigtig – og vi nu har været vidne til den manglende kvalitet, der sommetider har været i sagsbehandlingen, når vi har været vidne til, at der er børn, der er blevet anbragt, som ikke skulle have været anbragt, og vi også har været vidne til, at børn, som skulle have været anbragt, ikke er blevet anbragt, hvordan ordføreren så tænker at vi kan sikre kvaliteten, at vi kan sikre retssikkerheden for hele familien? Det, der ofte sker, er jo, at så bliver forældrene efterladt på perronen. De får ikke hjælp og støtte. Vi har været vidne til et clean cut også i forhold til det her, og vi har været vidne til, at barnet er blevet taget som gidsel i en eller anden vederlagsdiskussion mellem en plejefamilie og en kommune. Så hvordan er det, man fra ordførerens side vil kvalitetssikre det her område?

Kl. 12:24

Den fg. formand (Bjarne Laustsen):

Værsgo til ordføreren.

Kl. 12:24

Anni Matthiesen (V):

Når jeg i min ordførertale talte om første skridt, er det måske det første skridt i forhold til nu at prøve at tænke anderledes. For Danmarksdemokraternes ordfører har jo fuldstændig ret i, at vi har set så mange dårlige eksempler på, hvordan det også er blevet håndteret i mange kommuner, hvor man måske ikke har taget initiativ til at fjerne barnet. Derfor håber jeg da på, at lovforslaget her nu bliver vendt rundt, så vi forhåbentlig kan se flere og flere positive eksempler.

Og ja, så er det korrekt – og heldigvis, for jeg håber så sandelig, at det fortsætter og for den sags skyld vokser – at der jo er brug for, at kommunerne også fortsat sætter ind over for hele familien og afprøver, om hele familien kan hjælpes tidligere og dermed i sidste ende undgå anbringelser. Men det ene forhindrer jo ikke det andet.

Kl. 12:25

Den fg. formand (Bjarne Laustsen):

Tak. Fru Karina Adsbøl.

Kl. 12:25

Karina Adsbøl (DD):

Nej, men min bekymring går netop på kvalitetssikringen, for en indsats er jo ikke bare en indsats, ligesom hvis man giver et barn ret til efterværn ude på et værelse, og så har man en voksen, der kommer hver 14. dag. Så kan det godt være, man kan sætte et flueben. Men det er det samme med børnesamtaler, hvor vi ved, at mange børnesamtaler, som man har skullet holde efter lovgivningen i dag, ikke er blevet holdt. Så udfordringen er jo, at vi faktisk har en lovgivning i dag, der ikke er blevet overholdt og implementeret. Så hvordan vil man i den her nye lovgivning sikre kvaliteten? Det kunne jeg godt tænke mig at høre. Hvordan vil regeringen sikre, at det kommer til at ske nu? Nu sikrer vi kvaliteten, nu sikrer vi, at familierne får hjælp efter behov, og at børnene får støtte. Hvordan skal vi sikre det?

Kl. 12:26

Den fg. formand (Bjarne Laustsen):

Værsgo til ordføreren.

Kl. 12:26

Anni Matthiesen (V):

Nu ved jeg jo også, at fru Karina Adsbøl virkelig har brændt og stadig væk brænder for det her område og har en kæmpe indsigt. Jeg håber også, at fru Karina Adsbøl har kunnet se, at i netop det her lovforslag har man skruet op for det nogle steder, bl.a. det med også at stille krav om, der skal være to socialrådgivere på i de komplicerede sager, men for den sags skyld jo også, at man kommer til at følge det her meget tættere. Det er jo egentlig det, jeg synes vi også bør give hinanden håndslag på her i Folketingssalen i dag vi kommer til at gøre.

Og ja, jeg anerkender gerne, at i så svær en sag med så kompleks en lovgivning kan det ikke undgås, at der formentlig også kan dukke fejl op i fremtiden. Men jeg håber, det bliver væsentlig færre fejl, end vi har set hidtil.

Kl. 12:27

Den fg. formand (Bjarne Laustsen):

Tak. Så er det fru Theresa Berg Andersen fra SF for en kort bemærkning.

Kl. 12:27

Theresa Berg Andersen (SF):

Tak for det. Ordføreren har holdt en fin tale, og ordføreren siger også, at vi ikke må svigte omsorgssvigtede børn. Jeg er helt enig. Ordføreren nævner specifikt børn i voldsramte familier. Her kunne jeg godt tænke mig spørge ordføreren, hvordan ordføreren forholder sig til, at børn i misbrugsfamilier ifølge lovforslaget her kan få behandling uden forældrenes samtykke, men lige nøjagtig den gruppe børn, som ordføreren nævner, voldsramte børn, kan ikke få den samme behandling. Hvad tænker ordføreren om det?

Kl. 12:28

Den fg. formand (Bjarne Laustsen):

Værsgo til ordføreren.

Kl. 12:28

Anni Matthiesen (V):

Der tænker ordføreren, at det er oplagt, at vi får kigget på det.

Kl. 12:28

Den fg. formand (Bjarne Laustsen):

Værsgo til fru Theresa Berg Andersen.

Kl. 12:28

Theresa Berg Andersen (SF):

Det vil jeg gerne kvittere for, og det glæder jeg mig til at vi kigger på i udvalgsbehandlingen. Tak for det.

Kl. 12:28

Den fg. formand (Bjarne Laustsen):

Har ordføreren en bemærkning? Nej. Så er det hr. Kim Edberg Andersen fra Nye Borgerlige for en kort bemærkning.

Kl. 12:28

Kim Edberg Andersen (NB):

Tak for det. Jeg vil godt lige stikke ind til noget, hvor ordføreren snakker om barnets ret til en uvildig bisidder. Det er nok, fordi jeg ikke har den her tyrkertro på systemet, i forhold til at de så leverer det. Har ordføreren og eventuelt regeringen taget højde for, at det ud over at være en ret så også bliver pålagt nogen at sikre, at der er en uvildig bisidder? Nu er det børn, vi snakker om, og de har nok ikke en ret stor omgangskreds, hvor de lige selv finder en. Så har vi sikret os – jeg har godt læst det, men selvfølgelig læser jeg mange ting – at den ret ikke bare er noget, man har på papir, men rent faktisk er noget, man bliver tilbudt; at der bliver sørget for, at der er en bisidder? For det er jo børn.

Kl. 12:29

Den fg. formand (Bjarne Laustsen):

Værsgo til ordføreren.

Kl. 12:29

Anni Matthiesen (V):

Jeg vil sige, at i nogle af de eksempler osv., som jeg selv kender til, er der jo heldigvis også nogle af de her børn, som har nogle omgangskredse. Det kan jo for den sags skyld godt være en uvildig bisidder, som måske er barnets klasselærer eller måske endda legekammeraternes forældre eller andre, som er tæt på barnet. Så jeg kan selvfølgelig ikke give nogen garantier for, at barnet altid selv vil kunne få fat i en uvildig bisidder. Men jeg må stadig væk sige, at jeg går ud fra, at det er noget af det, som sagsbehandlerne – efter min mening – har et ansvar for også at informere om.

Kl. 12:30

Den fg. formand (Bjarne Laustsen):

Tak. Værsgo til hr. Kim Edberg Andersen.

Kl. 12:30

Kim Edberg Andersen (NB):

Man skal jo nogle gange give noget af sig selv som politiker. Jeg har jo selv været i plejefamilie, kan man sige, og der havde jeg ikke nogen, jeg ville kunne gå til. Det havde jeg ikke. Jeg var i en alder, hvor jeg ikke havde søgt nogen, og jeg var også i en alder, hvor jeg var gammel nok til at sikre, at det ville en socialrådgiver aldrig finde ud af. For det lærer man.

Jeg mener, der er en retssikkerhedsmæssig problemstilling i forhold til familierne – og det gør jo ondt på mig i forvejen – og derfor mener jeg i hvert fald, at det skal vi kigge på. Vi skal nok også kigge på, at det bliver en pligt, at der er nogen, der sørger for, at der sidder en uvildig ved siden af. Så må vi jo finde noget finansiering, hvis det er noget, der så koster penge.

Kl. 12:30

Den fg. formand (Bjarne Laustsen):

Tak. Værsgo til ordføreren.

Kl. 12:30

Anni Matthiesen (V):

Det er jeg faktisk enig i. Det kunne jo være noget af det, vi måske også skulle tage en drøftelse af under udvalgsbehandlingen. Altså, er der måske steder her, hvor vi skal stramme skruen lidt? Det må vi jo så kigge på. For jeg er enig i, at det selvfølgelig er nødvendigt, at barnet også i den her sammenhæng får en eller anden form for hjælp eller håndsrækning til, at det kan lade sig gøre.

Kl. 12:31

Den fg. formand (Bjarne Laustsen):

Tak. Så er det fru Katrine Daugaard fra Liberal Alliance.

Kl. 12:31

Katrine Daugaard (LA):

Jeg kunne godt tænke mig at høre ordførerens holdning til det her med det nye børnesyn, som blev nævnt i talen, og så det med, at der er børn, som ikke hjælpes godt nok. Nu er navnet Ariz blevet nævnt mange gange efterhånden, når vi har talt om barnets lov, og sådan en som ham skulle jo have været fjernet efter nugældende lovgivning. Altså, det er simpelt hen, fordi lovgivningen ikke bliver overholdt. Så hvordan vil barnets lov gøre op med det, at lovgivningen ikke bliver overholdt?

Kl. 12:31

Den fg. formand (Bjarne Laustsen):

Det får vi svar på. Værsgo.

Kl. 12:32

Anni Matthiesen (V):

Jeg må sige, at årsagen til, at jeg også nævner det med, at jeg faktisk synes, at vi med loven her får et nyt børnesyn, er, at jeg håber, det er nogle af de ting, der kan være med til at smitte af, også rundtomkring i kommunerne og inde på socialrådgivernes bord, i forhold til hvorfor vi har skrevet de her ekstra ting ind for at sikre børnenes rettigheder. Jeg tror, at det i det hele taget bare kan være med til, at man får et helt andet fokus på tingene, når man sidder som sagsbehandler i en kommune. Så ændringen af synet på barnet gør jo også, at hverdagen som socialrådgiver forhåbentlig bliver anderledes.

Kl. 12:32

Den fg. formand (Bjarne Laustsen):

Tak. Fru Katrine Daugaard.

Kl. 12:32

Katrine Daugaard (LA):

Men jeg synes, det lyder helt vildt, hvis man som socialrådgiver ikke lytter til det, når et barn siger, at det bliver udsat for vold derhjemme. Jeg synes, det er helt vildt, at man, fordi man ikke overholder gældende lovgivning, venter, indtil et barn får brækket begge ben, før man tvangsfjerner. For det følger bare ikke nuværende lovgivning.

Når man kigger ned i anbringelsessagerne specifikt, kan man se, at 30 pct. af dem overhovedet ikke engang får udarbejdet en børnefaglig undersøgelse. Ud af dem, hvor der så faktisk udarbejdes en, er det over 60 pct. af de sager, hvor den børnefaglige undersøgelse ikke bliver udarbejdet inden de 4 måneder, som der er lovkrav på, og som gudskelov også er genindført her i barnets lov. Men hvordan får vi dem til at overholde det?

Kl. 12:33

Den fg. formand (Bjarne Laustsen):

Værsgo til ordføreren.

Kl. 12:33

Anni Matthiesen (V):

Det, jeg synes er lidt pudsigt, er egentlig, at som jeg kan fornemme, er Liberal Alliance faktisk utrolig kritisk over for det lovforslag, som vi behandler lige her og nu. Og samtidig står ordføreren her og fortæller om alle de problemer og alle de fejl, der er ved den gamle lovgivning, som vi nu rent ud sagt afskaffer. Det synes jeg er totalt modstridende. Jeg skal nok stille nogle spørgsmål, når ordføreren selv kommer på talerstolen, men jeg må sige, at jeg ikke forstår, hvis man ikke går ind og bakker op om barnets lov.

Kl. 12:34

Den fg. formand (Bjarne Laustsen):

Tak. Så er det fru Mette Thiesen fra Dansk Folkeparti som spørger.

Kl. 12:34

Mette Thiesen (DF):

Tusind tak. I tirsdags stod vi her og drøftede en kulegravning af anbringelsesområdet, og der stillede både jeg og sådan set også fru Katrine Daugaard nogle spørgsmål til de forskellige ordførere, og der kom ikke rigtig nogen svar, og nu kunne jeg egentlig godt tænke mig at spørge Venstres ordfører igen. Venstre er meget begejstret for den her barnets lov, må man forstå på ordføreren, og der er, bevares, også rigtig fine ting i den. Der er også rigtig meget, der ikke er så godt, men der er også fine ting i den. Vi har jo set masser af eksempler på, at den lovgivning, der er i dag, på ingen som helst tænkelig måde bliver overholdt. Så hvordan vil Venstre sikre, når man nu bygger yderligere lovgivning på og virker handlekraftig, at den lovgivning så bliver overholdt?

Kl. 12:35

Den fg. formand (Bjarne Laustsen):

Værsgo til ordføreren.

Kl. 12:35

Anni Matthiesen (V):

Jeg må sige, at jeg håber, at Dansk Folkepartis nye ordfører på det her område ligesom den tidligere ordfører for Dansk Folkeparti, der var med til at skrive under på den her politiske aftale, også kommer til at stemme for barnets lov. Når det så er sagt, kan jeg sige, at nogle af de ting, der er puttet ind i den her nye lov, jo er med til at sikre barnet. Der bliver lavet om på så mange grundlæggende ting, og så har vi givet hinanden håndslag på, at vi jo selvfølgelig skal arbejde videre med de ting, vi har aftalt i selve den politiske aftale. Og ja, så skal vi holde øje med det. Og ja, som jeg også sagde før, er jeg sikker på og jeg kan næsten stille en garanti for, at med så stor en lovændring vil der også være brug for justeringer, og det kan jo godt være – apropos det, som ordføreren omtaler – at vi skal have kigget på, hvordan vi sikrer endnu bedre, at lovgivningen så bliver overholdt.

Kl. 12:36

Den fg. formand (Bjarne Laustsen):

Tak til fru Anni Matthiesen. Undskyld, der er et opfølgende spørgsmål fra fru Mette Thiesen.

Kl. 12:36

Mette Thiesen (DF):

Tak, formand. Jeg synes sådan set overhovedet ikke, at ordføreren svarer på det – der bliver sagt måske og såfremt og hvordan og hvorledes. Jamen hvordan vil Venstre sikre, at den her lovgivning bliver overholdt? For det er jo det, der er hovedproblemet i dag, nemlig at lovgivningen ikke bliver overholdt. Altså, der bliver begået grove fejl ude i kommunerne. Der bliver begået deciderede lovbrud. Man sidder og opdigter fiktive diagnoser. Hvordan vil Venstre, Danmarks Liberale Parti sikre, at gældende dansk lovgivning på anbringelsesområdet bliver overholdt?

Kl. 12:36

Den fg. formand (Bjarne Laustsen):

Tak, og spørgeren skal lige huske at trykke sig ind. Men værsgo for besvarelse.

Kl. 12:37

Anni Matthiesen (V):

Tak for det. Bl.a. putter vi samtidig ekstra ressourcer i, at socialrådgivere osv. også får nogle bedre uddannelser og dermed bedre kvalifikationer, samtidig med at der jo også i de her komplicerede sager kommer to socialrådgivere på og dermed også flere øjne på den samme sag, hvis jeg bare skal nævne et enkelt eksempel.

Kl. 12:37

Den fg. formand (Bjarne Laustsen):

Tak. Så siger vi tak til fru Anni Matthiesen fra Venstre som ordfører og siger velkommen til fru Rosa Eriksen fra Moderaterne. Værsgo.

Kl. 12:37

(Ordfører)

Rosa Eriksen (M):

Tak for ordet. Omsorgssvigt, grov omsorgssvigt, er det, vi taler om her i salen i dag. Det er ulykkeligt, men det er mennesker, der er så ødelagte, at de kommer til at skade og måske endda ødelægge deres egne børn. Det er børn, der ikke får den basale omsorg, ikke får ordentlig mad, bliver udsat for vold, udsat for seksuelle overgreb. Det er spædbørn, der ligger og græder i timevis, badet i egen urin og afføring, uden at nogen hjælper dem. Det er vanrøgt. Det er en verden for sig. Det er en verden, man ikke forstår, men jeg har tænkt mig at blive ved med at prøve.

Når vi anbringer børn, er det ikke på grund af småting. Det er ved grov omsorgssvigt. Det er noget, der har været vigtigt for Moderaterne at få understreget i loven. Det er også vigtigt for mig at sige nu. Grov omsorgssvigt er, når forældre efterlader deres børn – måske helt ned til 4-5-årsalderen – derhjemme for at gå på værtshus og drukne deres egne sorger. Imens er barnet efterladt og skal lære tidligt selv at skaffe mad og passe på sig selv, og det er ikke uden omkostninger. Børn bliver skadet, når de ikke får den omsorg, de har brug for. Ptsd, lavt selvværd, depression, selvskade, anoreksi, personlighedsforstyrrelser, misbrug – konsekvenserne kan se forskellige ud, men det har uden tvivl konsekvenser for de her børn, også langt ind i voksenlivet.

Men vi skal ikke bare anbringe børn. Det er ikke et mål i sig selv at anbringe flere børn. Men vi skal anbringe de børn, der har behov for at blive anbragt, og ingen børn skal leve i hjem, hvor de bliver skadet for livet. Det er fuldstændig grundlæggende, at vi nu sørger for, at man kigger på hele søskendeflokke. Hvis storesøster skal anbringes, skal lillebror nok også. Vi skal vurdere hele søskendeflokken og ikke lade børn i stikken. Vi så det i TV 2-dokumentaren »De umyndige«, hvor storesøster blev anbragt, mens lillesøster blev hjemme hos den mor, storesøster var blevet fjernet fra. Det er simpelt hen ikke i orden.

Fortiden skal ikke definere fremtiden. Vi skal lære af fortiden, så de her børn har muligheden for at skrive deres egne historier om. De skal kunne bryde de mønstre, som vi ellers ved går igen og igen. Der kan midlerne være mange. Men i de her tunge, forfærdelige sager med grov omsorgssvigt og måske endda vanrøgt, ligger løsningen nok ikke hjemme ved forældrene. Hvis man som forældre ikke formår at varetage den basale omsorg for sig selv, er det umuligt at gøre det over for sine børn. Det kan vise sig i grov omsorgssvigt, såsom vold eller, endnu værre, seksuelle overgreb.

Med lovforslaget, vi behandler her i dag, giver vi børnene den stemme, de har krav på. Vi taler deres sag. Vi ændrer børnesynet og lader børnene komme om på forsædet, så vi kan skabe forudsætningerne for, at de bliver i stand til at styre deres liv i den retning, alle børn har krav på. Tak.

Kl. 12:40

Den fg. formand (Bjarne Laustsen):

Tak for det. Så er det fru Karina Adsbøl fra Danmarksdemokraterne.

Kl. 12:40

Karina Adsbøl (DD):

Tak for det, og tak for talen. Jeg kunne godt tænke mig at høre ordføreren om den skepsis i alle de høringssvar, vi har fået, netop omkring tvangsbortadoptionsdelen. Det, at man tvangsbortadopterer et barn før fødslen, er jo noget af det mest indgribende, man kan foretage i en familie, og der har været en række høringssvar. Og det, jeg tænker, er, at når man laver en lovgivning, er det netop også der, politikerne måske skal være lidt lydhøre over for de høringssvar, der også kommer ind.

Så jeg kunne egentlig godt tænke mig at høre Moderaternes holdning til den fremadrettede proces her i udvalgsbehandlingen: Er det noget, man vil kigge på i forhold til de indkomne høringssvar omkring det med tvangsbortadoption før fødslen? Er det noget, man er villig til at kigge på?

Kl. 12:41

Den fg. formand (Bjarne Laustsen):

Værsgo til ordføreren.

Kl. 12:41

Rosa Eriksen (M):

Tak. Jeg tænker i forhold til udvalgsarbejdet, at der tager vi jo alt, der kommer på dagsordenen, op.

I Moderaterne har vi selv været lidt skeptiske over for bortadoption før fødslen, men efter at have undersøgt, hvilke sager det er vi taler om – altså, det har været 30 på 3 år, og det er jo, hvis man har mennesker, hvor man tydeligt kan se, at det her er varigt nedsat forældreevne; det kan være handicaps, mentale handicaps – er jeg i hvert fald blevet utrolig betrygget i, at vi giver de børn med de forældre en rigtig, rigtig god start på livet hos nogle, der kan passe på dem.

Kl. 12:42

Den fg. formand (Bjarne Laustsen):

Så er det fru Karina Adsbøl.

Kl. 12:42

Karina Adsbøl (DD):

Jamen man snakker jo meget om børns rettigheder, men hvad med børns ret til deres biologiske ophav? Det, der sker i forhold til det her tvangsbortadoption, er jo, at barnet får en ny familie. Det handler ikke om, at barnet får en større familie, men det handler om, at barnet får en ny familie, og vi kan jo se i de sager, der har været, at det biologiske ophav har fået afslag på at have samvær med eller se barnet.

Altså, er der ikke noget, ordføreren mener man kan forbedre i forhold til det her lovforslag?

Kl. 12:42

Den fg. formand (Bjarne Laustsen):

Værsgo til ordføreren.

Kl. 12:42

Rosa Eriksen (M):

Tak. Jeg synes, det er en meget relevant problemstilling, at man skal have ret til sit biologiske ophav, og jeg vil se rigtig meget frem til, at vi arbejder med det i udvalget, hvis ordføreren også tager det op der.

Kl. 12:43

Den fg. formand (Bjarne Laustsen):

Tak. Så er det hr. Kim Edberg Andersen fra Nye Borgerlige.

Kl. 12:43

Kim Edberg Andersen (NB):

Tak for det, og tak for ordførertalen. Jeg vil godt vende lidt tilbage til det her med, at vi skal til at kigge på søskendeflokken, og mit spørgsmål skal høres sådan, at jeg ikke er så systemglad, at jeg bare tror, at det bliver rigtig godt. For jeg kan godt blive rigtig bekymret for, at loven nu lægger lidt op til, at vi fjerner hele søskendeflokken som en reparation på, at vi tidligere har svigtet enkelte steder, og det er jo måske ikke i alle situationer, hvor det er hele søskendeflokken, der lider af omsorgssvigt. For der kan jo godt være et enkelt barn med specielle behov, som bliver svigtet, og jeg kender også kommunalforvaltningerne, og det her bliver jo hurtigt sådan et quickfix, altså at man tager alle fire i stedet for kun at tage den ene. Har ordføreren gjort sig nogle tanker om, hvordan man vil sikre det, især nu her, når vi i forvejen fjerner en del af retssikkerheden for familien?

Kl. 12:44

Den fg. formand (Bjarne Laustsen):

Værsgo til ordføreren.

Kl. 12:44

Rosa Eriksen (M):

Det, der er ved den nye lov, er, at man vurderer de andre søskende. Man fjerner jo ikke de facto de andre søskende, uden at man har lavet en vurdering. Og jeg er da enig i ordførerens bekymringer, men jeg tænker ikke, at der er grund til bekymring for, at man fjerner eller anbringer flere børn, end der er behov for, fordi det er nemt. For det står jo i lovgivningen, at der skal laves en grundig undersøgelse, inden man anbringer børn.

Kl. 12:44

Den fg. formand (Bjarne Laustsen):

Tak. Hr. Kim Edberg Andersen.

Kl. 12:44

Kim Edberg Andersen (NB):

Men det er jo så nok, fordi jeg ser det lidt anderledes. For jeg ser det her som en lov, der kommer igennem netop med det ønske om at få fjernet flere, og det er vel også det, som statsministeren har været ude og har sagt, altså at der skal fjernes flere.

Derfor kommer jeg ikke til at være ham, der leder efter håret i suppen – det er slet ikke der, jeg er – men det er virkelig en reel bekymring, altså at vi, så lang tid vi har et system, der i forvejen ikke magter at løfte gældende lovgivning, så med den her forholdsvis hårde og direkte retorik, der er i den her lov, netop kommer til at fjerne nogle, der ikke skulle fjernes. Jeg bliver bare nødt til at sige, at det er vildt at fjerne et barn fra en forælder, hvis det ikke er absolut nødvendigt, og det føler jeg ikke vi har sikret os med det her. Og der er også den blindhed i forhold til det system, som vi allerede nu ved ikke løfter opgaven.

Kl. 12:45

Den fg. formand (Bjarne Laustsen):

Værsgo til ordføreren.

Kl. 12:45

Rosa Eriksen (M):

Det mener jeg i den grad vi har. Der er afsat midler til, at socialrådgiverne kan blive klædt bedre på, og der er jo i loven også tale om, at der er to socialrådgivere på de her sager, så der netop ikke er børn, der ikke skal fjernes, som bliver fjernet.

Desuden er det, som jeg også sagde i min tale, ikke Moderaternes mål, at der bliver anbragt eller fjernet flere børn. Det, der er vigtigt, er, at det er de rigtige børn, der bliver fjernet, så vi ikke har nogle børn i Danmark, der gentagne gange dagligt bliver udsat for nogle af de enormt grimme ting, jeg nævnte, som vold eller trusler om vold. Altså, det er jo dem, vi taler om. Det er jo ikke de små problemer i familierne, men det er de massive problemer i familierne, vi taler om her i dag.

Kl. 12:46

Den fg. formand (Bjarne Laustsen):

Tak. Så er det hr. Torsten Gejl fra Alternativet som spørger.

Kl. 12:46

Torsten Gejl (ALT):

Tak, og tak for talen. Jeg synes, at et af problemerne ved hele den her lovbehandling og i udviklingen af loven har været det her med, om tvangsanbringelser er et mål i sig selv, altså om flere anbringelser er et mål i sig selv. Der siger ordføreren jo tydeligt fra talerstolen, at det er det ikke. Men i næste åndedrag siger ordføreren, at hvis storesøster skal fjernes, skal lillebror nok også, og ordføreren baserer det også på anekdotisk evidens, i og med at ordføreren har set en dokumentarudsendelse, som jeg forstod handlede om enkelte børn. Jeg ville ønske, at den anekdotiske evidens kunne komme ud af det her. Jeg er træt af at høre om, hvad folk har set i tv eller oplevet på Marienborg. Uanset det er det jo blevet vendt om nu: Hvor man før skulle argumentere for, hvorfor der ikke var flere børn fra familien, der kunne anbringes, skal man nu argumentere for, hvorfor man ikke anbringer flere.

Kan ordføreren ikke godt se, at det er en forventning om, at der skal anbringes flere børn, og kan ordføreren ikke også godt se, at det sagtens kan være en familie, hvor måske et af børnene har en kraftig diagnose, så man er nødt til at anbringe barnet, selvfølgelig først og fremmest for barnets egen skyld, men også for de andre søskendes skyld, for familiens skyld og for forældrenes skyld? Kan ordføreren godt se, at der også kan være den type eksempler, og at det er interessant at undersøge, hvor mange af den type eksempler der kunne være?

Kl. 12:47

Den fg. formand (Bjarne Laustsen):

Værsgo til ordføreren.

Kl. 12:47

Rosa Eriksen (M):

Tak for det. Det, jeg sagde, var, at man skal undersøge, om der er anbringelsesbehov for søskendeflokken. Hvis der er ét barn med særlige behov eller med et massivt mentalt handicap eller psykisk sygdom, skal man selvfølgelig ikke anbringe de andre børn, hvis der ikke er et grundlag for det. Derudover bliver der nok fjernet flere børn, ja, men vi har altså også 122.000 børn lige nu i dag, der lever i hjem med alkoholmisbrug. Det er altså rigtig, rigtig mange, og vi ved, at alkoholmisbrug kan føre til, at børnene får psykiatriske diagnoser, når de bliver ældre, og at forældrene kan være voldelige.

Så det, der er Moderaternes mål, er, at de børn, der lever under kummerlige vilkår med forældre, der desværre ikke magter opgaven, simpelt hen skal tilbydes noget bedre, så de netop kan tage styring over deres eget liv.

Kl. 12:48

Den fg. formand (Bjarne Laustsen):

Tak. Torsten Gejl.

Kl. 12:48

Torsten Gejl (ALT):

Der er vi nok forskellige, for Alternativet vil gå meget, meget længere i forhold til at hjælpe de familier af med deres misbrug ved at sætte rammer og give støtte til de familier, det drejer sig om. Vi har vendt alle sten, før vi laver en bortadoption eller en tvangsanbringelse. Ordføreren sagde altså ordret: Hvis storesøster skal anbringes, skal lillesøster nok også. Det sagde ordføreren ordret, og det synes jeg er en uvidenskabelig måde at tale på, for det ved ordføreren faktisk ikke. Og at basere det på en dokumentarudsendelse fra i går synes jeg ikke kendetegner ordføreren, og jeg synes, at der er for meget af det, og at det er ærgerligt, og vi har kæmpet imod anekdotisk evidens hele vejen igennem.

Jeg ville gerne høre om noget. Nu taler vi om tvangsbortadoption i udvalgsarbejdet, og mit spørgsmål går på, at ordføreren siger, at det kan vi måske se på, og at vi måske kan diskutere det, måske gøre noget, måske justere i det. Er det reelt? Betyder det, at regeringen i de kommende forhandlinger mellem de her lovbehandlinger er klar til at flytte så meget som et komma og er klar til f.eks. at lave ændringsforslag, som modererer lige præcis det her punkt, som vi er så mange der er bekymrede for, nemlig tvangsadoptioner og bortadoptioner før fødslen?

Kl. 12:50

Den fg. formand (Bjarne Laustsen):

Værsgo til ordføreren.

Kl. 12:50

Rosa Eriksen (M):

Det var mange spørgsmål på en gang. Jeg anerkender Alternativets ønske om at hjælpe familierne og forældrene med f.eks. misbrug af alkohol. Jeg ved også bare fra min egen krop og min egen familie, at uanset hvor meget jeg prøvede at hjælpe min egen psykisk syge mor til, at hun skulle holde op med at drikke, var det ikke nok, for hun var ødelagt og det var for sent. Så jeg anerkender det, ordføreren siger med, at vi har et kæmpe job i vores samfund med tidligt at hjælpe dem, der får et alkoholoverforbrug. Det må ordføreren ikke være i tvivl om.

I spørgsmålet om søskende og adoption er vi selvfølgelig åbne for at se på de ændringsforslag, der kommer, og for at have en god drøftelse i udvalget om det. Der er jo en grund til, at der er tre behandlinger af et lovforslag, og det er jo, for at vi netop kan få den bedste kvalitet i loven. Så det ser jeg enormt meget frem til.

Kl. 12:51

Den fg. formand (Bjarne Laustsen):

Tak. Så er det fru Katrine Daugaard fra Liberal Alliance. Værsgo.

Kl. 12:51

Katrine Daugaard (LA):

Jeg vil også gerne spørge ind til det her med søskendeanbringelser, for nu nævner ordføreren jo den her dokumentarfilm, som jeg også har set, og jeg kunne godt tænke mig at spørge ordføreren om det søskendepar, som ordføreren selv nævner.

Er det ordførerens vurdering, at under nuværende lovgivning skulle den her lillesøster, tror jeg det var, have været anbragt ligesom sin storesøster?

Kl. 12:51

Den fg. formand (Bjarne Laustsen):

Værsgo til ordføreren.

Kl. 12:51

Rosa Eriksen (M):

Jeg tror, det er et skråplan at begynde at stå og sagsbehandle i Folketingssalen.

Kl. 12:51

Den fg. formand (Bjarne Laustsen):

Tak. Værsgo til fru Katrine Daugaard.

Kl. 12:52

Katrine Daugaard (LA):

Alle regeringspartier vil sjovt nok rigtig gerne bruge de her børn fra Joannahuset som sådan en slags salgsmateriale for barnets lov. Det, som jeg bare gerne vil understrege, er, at lige præcis alle dem, som I faktisk fremhæver, jo faktisk er børn, som skulle have været tvangsfjernet under nuværende lovgivning, men ikke er blevet det.

Så hvordan bliver det bedre med barnets lov, når det ikke er lovgivningen, det handler om, men det, at den ikke overholdes?

Kl. 12:52

Den fg. formand (Bjarne Laustsen):

Værsgo til ordføreren.

Kl. 12:52

Rosa Eriksen (M):

Tak. Det er jo, ved at vi afsætter flere midler til socialrådgiverne, og så ved at vi har to socialrådgivere på den her sag. Jeg glæder mig enormt meget til at samarbejde med ordføreren i udvalget om de ændringsforslag, som jeg ikke er i tvivl om Liberal Alliance har, og så håber jeg, at I støtter op om aftalen, så vi rigtig kan få lavet en god og holdbar lov.

Kl. 12:52

Den fg. formand (Bjarne Laustsen):

Tak. Så er det fru Mette Thiesen fra Dansk Folkeparti. Værsgo.

Kl. 12:53

Mette Thiesen (DF):

Tusind tak. Først og fremmest vil jeg sige, at vi i Dansk Folkeparti rigtig gerne vil sikre en langt bedre misbrugsbehandling. Så lad os da endelig komme i gang, hvis der kan være flertal for det. Det kunne regeringen sagtens tage initiativ til. Det bakker vi meget gerne op om. Vi kommer nok også til at stille en forespørgsel om det meget snart, for det er ikke godt nok. Det er vi helt enige om.

Jeg synes bare, det er en sådan lidt speciel argumentationen fra ordførerens side. For det er fuldstændig korrekt, som min kollega fra Liberal Alliance siger, at de her børn, som man spænder for den her vogn i forhold til den her lovgivning – man så vil lave ny lovgivning – jo er nogle, som burde være tvangsfjernet under den gamle lovgivning. Regeringspartiernes argumentation er så, at fordi vi ansætter flere kommunedamer, eller fordi vi sætter flere på samme sag, overholder man automatisk lovgivningen. Det giver jo bare ikke rigtig nogen mening.

I øvrigt synes jeg faktisk, at det er en underlig tilgang. For alle de sagsbehandlere, jeg kender, spørger altså en kollega, hvis der er en rigtig svær sag. Så de er allerede i dag flere inde over det i mange af de her sager. Det, som vi har nogle reelle problemer med – det er fuldstændig korrekt, hvad der bliver sagt – er, at man simpelt hen ikke overholder gældende lovgivning. Så hvordan vil Moderaterne sikre det?

Kl. 12:54

Den fg. formand (Bjarne Laustsen):

Så får vi et svar fra ordføreren.

Kl. 12:54

Rosa Eriksen (M):

Der er forskel på at gå over og spørge en kollega i kaffepausen, om man har gjort noget rigtigt, og så at være fire øjne på sagen hele tiden. Jeg tror på, det vil styrke retssikkerheden, at vi har to socialrådgivere på, og at vi giver dem efteruddannelse til at håndtere de her sager.

Men som jeg også sagde til den anden ordfører, glæder jeg mig rigtig meget til udvalgsarbejdet, og jeg glæder mig til at høre, hvilke forslag Dansk Folkeparti har. Men jeg vil også sige, at det undrer mig lidt, for I har været med fra start; I har kunnet ændre i den her lov og være med i aftalen. Hvordan kan det være, at det ikke er blevet bedre?

Kl. 12:54

Den fg. formand (Bjarne Laustsen):

Så er det fru Mette Thiesen fra Dansk Folkeparti. Værsgo.

Kl. 12:54

Mette Thiesen (DF):

Jeg ville virkelig ønske, at ordføreren havde siddet med i det forhandlingsrum. For det oplæg, vi fik til at starte med, var grotesk. Altså, det var 100 pct. statens børn – bum. Så jeg kan love ordføreren, at der blev forhandlet virkelig, virkelig mange grove tidsler ud, og så endte vi med det her. Men der er altså stadig væk tidsler. Der er ret store tidsler. Nu er der også blevet nævnt nogle af Alternativets ordfører i forhold til de her tvangsbortadoptioner osv. Vi ender bare samme sted igen.

Dansk Folkeparti er kommet med vores forslag til, hvordan man overholder gældende lovgivning. Vi har fremsat et beslutningsforslag om en bodsordning. Vi vil gerne have kulegravet, om systemet overhovedet fungerer i dag. Hvad vil Moderaterne gøre?

Kl. 12:55

Den fg. formand (Bjarne Laustsen):

Værsgo til ordføreren for et svar.

Kl. 12:55

Rosa Eriksen (M):

Jeg har lidt svært at se, hvordan en kulegravning øger retssikkerheden lige nu, og det med en bodsordning er der flere, der taler om, men jeg er ikke sikker på, at det at svinge pisken er det rigtige at gøre. I Moderaterne tror vi på, at bl.a. forebyggelse er en rigtig god idé. Desuden tror jeg, at socialrådgiverne skal klædes ordentligt på og sættes ordentligt ind i lovgivningen, så de ikke bryder loven. Og så vil jeg også gøre opmærksom på, at der jo sker meget, meget få fejl på det her område. Men jeg erkender, at én fejl på det her område er en for meget.

Kl. 12:56

Den fg. formand (Bjarne Laustsen):

Tak til fru Rosa Eriksen fra Moderaterne. Der er ikke flere korte bemærkninger. Så er det fru Theresa Berg Andersen som ordfører for SF.

Kl. 12:56

(Ordfører)

Theresa Berg Andersen (SF):

Tak for ordet. Barnets lov udmønter aftalen »Børnene Først«. At være ny i Folketinget og nyt medlem af Socialudvalget sammen med en masse nye medlemmer og ikke at forglemme en ny minister i spidsen har vist krævet lidt af os alle sammen, især når vi har skullet sætte os ind i så stor og vigtig en ny lov. Det er ingen hemmelighed, at L 93 og L 94, udmøntningen af aftalen »Børnene Først«, har været den største opgave hidtil på mit bord. Vi taler her om et lovforslag, der har været 2 år undervejs, et lovforslag, der snart rammer 1.100 sider. Som sagt tror jeg, at det her har krævet noget af os alle.

Ikke ret mange af os har været med i forhandlingerne fra start, så det har betydet, at vi skulle overtage det, der lå på bordet. Personligt har jeg mødtes med rigtig mange organisationer og interessenter, og det har alle været nogle, der har ønsket at dele deres tanker og bekymringer og det modsatte med os politikere. Det vidner om, hvor meget den her lov betyder for mange. Jeg vil gerne sige tak for deres tid og tak til dem – ingen nævnt, ingen glemt. Jeg tror ikke, at antallet af besøg i forbindelse med det her lovforslag kan tælles på mine hænder og mine fødder. Tak for at klæde en ny politiker på.

Jeg hørte forleden en minister udtale: Børn er ikke forældrenes, børn er til i deres egen ret. Jeg er egentlig ikke uenig i det udsagn. Derfor laver vi også den her lov. Men jeg er uddannet pædagog, jeg har været i den virkelige verden, indtil jeg kom herind i november, igennem snart 20 år, så jeg ved også, at børn har brug for at være nogens. Børn har brug for at høre til. Børn har brug for at blive holdt af. Børn har brug for at blive krammet. Børn har brug for at blive trøstet, lyttet til, set og hørt og ikke mindst føle kærlighed. Og det skal vi hjælpe med til med den her lovgivning.

Lad mig starte med at sige, at aftalen her, »Børnene Først«, er et kompromis – et kompromis bestående af rigtig mange elementer. Vi støtter i SF det her lovforslag, fordi der i aftalen også arbejdes med mange andre ting. Vi skulle have forhandlet efterværn til unge i 2022, men et valg kom i vejen. Det forventes, at det snart sker, og i SF har vi masser af gode bud på, hvordan vi laver et styrket efterværn. Det er vigtigt at holde hånden under de unge, som snart skal ud at flyve, og det er vores ansvar at gøre det. Når regeringen taler om de 45.000 unge, der falder uden for arbejdsmarkedet, så er det altså mange af de her unge, og det kan vi ikke sidde overhørig.

Der skal også nedsættes en arbejdsgruppe, der skal se på en børnerådgiveruddannelse, således at der sker en opkvalificering, så børn og familier modtager den allerbedste sagsbehandling. Så skal der også i forbindelse med den her lov laves en evaluering af det specialiserede område, så vi sikrer kvaliteten på døgninstitutioner og opholdssteder. Folketingets Ombudsmand har givet en meget krads kritik på det her område, og den kan vi ikke sidde overhørig, så det kommer vi til at følge til dørs. Jeg vil understrege på det kraftigste, at vi i SF forventer, at ministeren kan bekræfte, at regeringen er på trapperne med at følge op på de udestående elementer, som aftalen peger på, og viser, at ministeren selv og ministerens parti lever op til den her aftale.

Med loven her sikres der en tidlig indsats for børn og unge, og vi skal give dem flere rettigheder. Vi skal sikre, at der er to socialrådgivere på vanskelige sager, og vi skal give initiativret til adopterede børn til at søge at få kontakt til deres biologiske forældre.

Men i SF har vi også nogle bekymringer, nemlig hvad angår punktet om tvangsbortadoptioner. Vi taler jo ikke bare om tvangsanbringelser, men om tvangsbortadoptioner, hvilket i værste fald kan have store konsekvenser for et barn. Vi mener, at alle børn bør vide, hvor de kommer fra. Fjernes børn med tvang eller ved tvangsbortadoption, mister de også retten til kontakt. Jeg kender selv en ung pige, som i mange år tog sig af sine mindre søskende. Hun var den lille voksne, en alt for tidlig voksen. Hendes forældre formåede nemlig ikke at leve op til det forældreansvar, som de havde. Man fjernede hende ved en tvangsbortadoption. Gjorde man det, kunne man også fjerne hendes rettigheder til efterfølgende at tale med familien igen, med sine søskende, som hun nærede stor kærlighed til og tog sig af i mange år. Når kommunen får mulighed for at tvangsbortadoptere flere børn, kan vi i SF være meget bekymret for, at de børn, der er i plejefamilie, vælges fra, hvis ikke der er mulighed for at adoptere. Det håber vi så sandelig ikke sker.

Kl. 13:01

En anden bekymring, vi har, er kommunernes meget stramme økonomi. Kommuner må aldrig, som i aldrig nogen sinde, vælge tvangsbortadoptioner, fordi de kan spare omkostninger. Børn skal have en indsats, der er fagligt begrundet, med udgangspunkt i barnets tarv. Det skal vi huske.

Betyder det så, at vi i SF mener, at tvangsbortadoptioner ikke skal være en mulighed? Nej, selvfølgelig ikke, men vi mener, at det er et greb, der skal bruges, når der absolut ikke er anden udvej. Det skal selvfølgelig heller ikke bruges, når en forælder kommer og beder kommunen om hjælp til sit barn – måske er det et barn med særlige udfordringer, det kan være et barn med et usynligt handicap. Vi ved, at udredninger lader vente på sig, og vi ved, at lavt funktionsniveau, længere latenstid, manglende øjenkontakt og en anderledes kommunikationsform kan skyldes et usynligt handicap. Så den del kommer vi i SF til at følge meget tæt.

Børn får i barnets lov en række rettigheder, der er vigtige. De kan bede om at blive anbragt uden for hjemmet. Det er godt. Men omvendt kan de ikke bede om at få deres anbringelse lavet om eller afbrudt, hvis der er noget, der ikke virker. Det er da hamrende skævt. Kommunikationen skal gå begge veje, og derfor vil jeg i dag gerne spørge ministeren, om det er en korrekt tolkning, vi har af lovforslaget her. For det her er og skal være barnets lov.

Som sagt har jeg ikke været med i de indledende drøftelser i forhandlingerne om den her lov. Derfor undrer jeg mig også over, at det kun er børn i misbrugsfamilier, der i den her lov kan få behandling uden forældrenes samtykke. Det undrer mig, at vi ikke tager børn i voldsramte familier med. Jeg mener ikke, at vi kan eller skal skelne. Begge dele kan medføre stor mistrivsel. Derfor vil SF i det efterfølgende udvalgsarbejde også se på mulighederne herfor. Vi vil i udvalgsbehandlingen stille en række spørgsmål på de områder, hvor vi er særlig bekymrede.

Med de ord støtter SF forslaget, og jeg skal hilse fra De Radikale og også fra De Konservative og sige, at de gør det samme. Tak for ordet.

Kl. 13:04

Formanden (Søren Gade):

Tak for det. Og der er en lang række korte bemærkninger. Først fru Karina Adsbøl, Danmarksdemokraterne.

Kl. 13:04

Karina Adsbøl (DD):

Tusind tak for en stærk tale. Jeg vil bare sige, at jeg også havde et fremragende samarbejde med den tidligere ordfører fra SF, fru Trine Torp, og jeg kan egentlig høre, at Danmarksdemokraterne og Socialistisk Folkeparti har nogle af de samme bekymringer i forhold til det her, også i forhold til de indkomne høringssvar. Så derfor kunne jeg godt tænke mig at høre ordføreren netop i forhold til, om man skulle prøve at se, om man kunne gøre det her lovforslag bedre. En ting er, at man laver en aftale, og at der kommer en lovgivning, men man skal jo ikke som politiker bare holde fast i en aftale, fordi man har indgået en aftale, hvis det viser sig, at den aftale kan blive endnu bedre, og det viser sig, at der er nogle høringsparter, som faktisk rejser nogle relevante ting. Og ordføreren har jo selv været inde på det. Så jeg vil høre SF, om I også kunne være villige til kigge på ændringsforslag i forhold til det her med tvangsbortadoption før fødslen.

Kl. 13:05

Formanden (Søren Gade):

Ordføreren.

Kl. 13:05

Theresa Berg Andersen (SF):

Tak til ordføreren fra Danmarksdemokraterne. Jeg er slet ikke uenig. Det er ingen hemmelighed, at vi i SF gerne vil, og vi også har prøvet at vride ministeren lidt, uden held, til at sige: Skulle vi ikke trække den her forhandling en lille smule længere? Også fordi vi sad mange nye, der ikke har været med i forhandlingerne. Jeg bliver også nødt til at anerkende, at mange af de interessenter, som vi har snakket med, har sagt: Få nu den her lov ud og virke! For man venter på den. Men jeg mener også, at der er nogle huller, og vi vil rigtig gerne i SF være med til at kigge på nogle ændringsforslag. Og det her om tvangsbortadoptioner har jeg hørt lidt rundtomkring at der kommer nogle fine ændringsforslag til, som SF glæder sig til at arbejde videre med.

Kl. 13:06

Formanden (Søren Gade):

Fru Karina Adsbøl.

Kl. 13:06

Karina Adsbøl (DD):

Men det er jo heller ikke nogen hemmelighed, at man somme tider kan stå med det dilemma, at man er med i en aftale og så vil blive skudt i skoene: Jamen, I er jo med i en aftale. Og det gør jo så, at man måske ikke kan blive klogere, og jeg mener bare, at nu er der en række høringssvar, og mange af de høringssvar, der ligger, går netop på den del om tvangsbortadoption før fødsel, også i forhold til det stresselement, der er for moren og for barnet, der ligger inde i maven. Så er det noget, SF tænker man vil stemme for, hvis der kommer sådan et ændringsforslag?

Kl. 13:06

Formanden (Søren Gade):

Ordføreren.

Kl. 13:06

Theresa Berg Andersen (SF):

Det er jo afhængigt af, hvad der står i et ændringsforslag. Men det kunne jeg godt forestille mig SF stiller sig kritisk over for. En af de ting, som jeg også selv har prøvet at sætte mig ind i, er, hvad der egentlig står i lovgivningen om tvangsbortadoptioner. Og noget af det, som jeg også nævnte i min ordførertale, er jo det der med, at hvis man tvangsbortadopterede et barn, så mistede man retten til kontakt. Men der står faktisk i den nuværende lovgivning, at den mulighed for at opretholde kontakt forefindes. Men jeg bliver også nødt til at anerkende, at det måske står lidt tricky, så det skal vi simpelt hen have kigget på. Så jeg håber, at resten vil være med til at kigge på det her. Men ja, vi vil gerne være med til at støtte et ændringsforslag, når vi har læst indholdet.

Kl. 13:07

Formanden (Søren Gade):

Fru Camilla Fabricius, Socialdemokratiet.

Kl. 13:07

Camilla Fabricius (S):

Først og fremmest tak for en engageret tale. Tak for at drage oplevede erfaringer fra arbejdslivet og fra livet ind i Folketingssalen. Vi bliver som politikere ofte skudt i skoene, at vi ikke er funderet nok i rigtige menneskers rigtige levede liv, og at vi ikke får taget de erfaringer med os ind, når vi laver lovgivning. Det er jo helt åbenlyst og tydeligt, at SF's ordfører har rod i erfaringerne. Tak for det. Tak også for at bringe omsorg, kram og kys ind i Folketingssalen. Det er væsentligt.

Nu kunne jeg have lyst til at stille SF det samme spørgsmål, som SF stillede mig, nemlig hvor centralt det er for SF at komme i gang med en efterværnslovgivning, og hvad det er, SF tænker det har af betydning, når vi står med barnets lov. Samtidig vil jeg stille spørgsmålet, om det, at man får to sagsbehandlere på ekstra svære sager, er med til at styrke SF's tilsagn til det her lovforslag.

Kl. 13:08

Formanden (Søren Gade):

Ordføreren.

Kl. 13:08

Theresa Berg Andersen (SF):

Jeg kunne jo godt have tænkt mig at kys, kram og kærlighed blev nævnt i en lovgivning, specifikt når vi taler om børn. Det havde været klædeligt for den her lov at bruge nogle elementer, som mennesker forstår, så det kunne jeg godt se mig selv i. Når det er sagt, er vi rigtig glade for, at man sætter to sagsbehandlere på. Det er ingen hemmelighed, at vi mener, det er vejen frem, fordi vi ved, at man i mange sager oplever et dobbelt skift og alverdens ting. Så det vil helt klart styrke sagsbehandlingen.

Nu spurgte ordføreren om rigtig mange ting, og ja, efterværn er et af de centrale elementer, der gør, at SF også har sagt ja til den her aftale, fordi vi ved, hvor vigtigt det er at holde hånden under unge mennesker, når vi giver slip og skal lade de unge mennesker flyve selv. Så efterværn er noget af det vigtigste. Og hvis jeg har tid, kan jeg godt lige sige lidt om efterværnsdelen, men det har jeg ikke, for jeg har 7 sekunder. Men jeg glæder mig til de forhandlinger.

Kl. 13:09

Formanden (Søren Gade):

Fru Camilla Fabricius.

Kl. 13:09

Camilla Fabricius (S):

Ordføreren nævner også bekymringen omkring brugen af tvangsbortadoptioner. Anerkender ordføreren, at det ser ud, som om tallene viser, at man, når man er blevet tvangsbortadopteret, faktisk klarer sig bedre, end hvis man f.eks. bliver anbragt sent i livet?

Kl. 13:10

Formanden (Søren Gade):

Ordføreren.

Kl. 13:10

Theresa Berg Andersen (SF):

Det anerkender jeg fuldt ud, og jeg sagde også i min tale, at når man skal tvangsadoptere børn, skal man gøre det på et fagligt grundlag. Der skal være belæg herfor, og det skal vi sikre os. Men det anerkender jeg fuldt ud.

Kl. 13:10

Formanden (Søren Gade):

Fru Katrine Daugaard, Liberal Alliance.

Kl. 13:10

Katrine Daugaard (LA):

Jeg vil gerne sige tusind tak til fru Theresa Berg Andersen for et rigtig godt samarbejde. Jeg synes, ordføreren kommer med en rigtig god ordførertale og mange bekymringer, som jeg tror vi er mange der deler med SF. Jeg bliver dog alligevel nødt til at gå en lille smule hårdt til SF, for SF har jo en borgmester i Langeland Kommune, som faktisk står i spidsen for det, der af mange specialister bliver kaldt for den største socialretlige skandale i Danmark. 280 sager skal gå om dernede, fordi lovgivningen ikke er blevet overholdt. Det bekymrer mig selvfølgelig meget, og det bekymrer mig også, at vi med barnets lov måske ikke har gransket området godt nok til at kunne sætte ind over for det, hvis lovgivningen i barnets lov, som selvfølgelig også skal overholdes, ikke overholdes. Hvad er SF's tanker omkring det?

Kl. 13:11

Formanden (Søren Gade):

Ordføreren.

Kl. 13:11

Theresa Berg Andersen (SF):

Tak for spørgsmålet. Jeg vil sige til ordføreren for Liberal Alliance: Du må gå så hårdt til mig, som du overhovedet formår, for jeg bliver jo også nødt til at sige, at når du spørger, hvad SF's holdning til lige nøjagtig sagen på Langeland er, kan du få Theresas holdning, ordfører på socialområdet her, og det er, at det er en ganske forfærdelig sag. Jeg kommer ikke til at sige andet her. Sådan nogle ting bør ikke kunne finde sted, og derfor mener jeg også, at vi styrker det med den her lov. Det der med, at vi sætter to socialrådgivere på i svære sager, og det der med, at vi ser på søskende, og at vi får en model for at videreuddanne familierådgivere og socialrådgivere, tror jeg er vigtige elementer i det her, så sådan nogle ting her kunne have været undgået. Men jeg bliver også nødt til at fremhæve den kulegravning, som Dansk Folkeparti har fremsendt et forslag om. Vi skal simpelt hen holde hinanden op på, at det her område skal vi kigge på, og det står der også noget om i den her aftale. Så jeg mener, vi har en forpligtigelse over for hinanden, for vi vil det alle sammen gerne til livs.

Kl. 13:12

Formanden (Søren Gade):

Inden fru Katrine Daugaard får ordet igen, har jeg en lille venlig henstilling om, at vi ikke benytter tiltaleformen »du«.

Kl. 13:12

Katrine Daugaard (LA):

Men i går udkom taskforcens store analyse faktisk – den taskforce, som har været i gang med at analyse af, hvad der er gået galt nede på Langeland – og jeg ved ikke, om ordføreren har haft lejlighed til at læse den. Det er ganske bekymrende læsning. Og man kan i korte termer sige, at det jo er det her med, at man ikke laver de undersøgelser, man skal lave osv. Nu lægger vi op til en meget stor afbureaukratisering med barnets lov. Hvad tænker du om, at man gør det, når man i forvejen ikke får undersøgt det, man skal, inden man laver en anbringelse?

Kl. 13:13

Formanden (Søren Gade):

Ordføreren.

Kl. 13:13

Theresa Berg Andersen (SF):

Bureaukrati skal vi røre ved, når det er sådan, at det bliver overflødigt. Da skal vi fjerne det. Men i så vigtig en lovgivning her tror jeg det er vigtigt at vi har nogle retningslinjer, og det er dem, vi prøver at sætte lige nøjagtig i en lov som den her. Jeg ved godt, at ordføreren rigtig godt kan lide at fremhæve Langeland, men jeg bliver også nødt til at sige, at jeg kan nævne fem eller seks andre kommuner, der er oppe lige i øjeblikket. Det betyder jo, at det på sigt ikke bare er Langeland, der er problemet, det er over hele linjen. Derfor mener jeg også, at vi forpligtiger os over for hinanden til at tage det her område meget, meget alvorligt.

Kl. 13:14

Formanden (Søren Gade):

Hr. Torsten Gejl, Alternativet.

Kl. 13:14

Torsten Gejl (ALT):

Tak. Altså, jeg har jo selv været en del i salen, jeg har bl.a. snart været på talerstolen 450 gange, så jeg har hørt lidt. Jeg ved ikke, om I kan huske at have hørt nogle, som er så skeptiske og bekymrede i forhold til en kompliceret lov, og som holder en lang tale for at fortælle om bekymringerne – bekymringer, som jeg synes er rigtigt set, rigtigt tænkt, rigtigt formuleret og rigtigt forklaret – men så til sidst siger: Vi stemmer for. Det synes jeg kendetegner den her sag rigtig, rigtig meget, altså at der er en masse, masse bekymringer, men så vidt jeg forstår, vil SF som sædvanlig arbejde på at skabe værdi og her i udvalgsarbejdet prøve at se på, om vi kan file nogle kanter og gøre det lidt bedre.

Hvis det viser sig, at der i forbindelse med alle de bekymringer, som SF havde i talen – og jeg skal ikke remse dem op igen – ikke bliver ændret et komma, altså at det er fuldstændig den samme tekst, vi kommer til at skulle stemme ja til, vil SF så stadig væk stemme ja?

Kl. 13:15

Formanden (Søren Gade):

Ordføreren.

Kl. 13:15

Theresa Berg Andersen (SF):

450 taler er mange taler, hr. Torsten Gejl. Jeg har fået nogle tilkendegivelser i dag om, at der bliver rettet kommaer i den her lov, og de kommaer og de ændringsforslag er vigtige for SF. Jeg bliver også nødt til at sige i forhold til SF, at hvis vi går ud af en aftale som den her, så bliver det med meget store  bekostninger. Der ligger tre punkter, som betyder ekstra meget for SF, nogle forhandlinger, og her handler det om tillid.

Derfor er det også vigtigt for mig i dag, at ministeren tilkendegiver sin mening og holdning og lover, at de tre ting, jeg har nævnt, kommer med. Det gælder efterværn, det der med at kigge på en arbejdsgruppe, der skal kvalificere uddannelsen til de mennesker, der skal udarbejde den her lov, og en undersøgelse på det specialiserede område, som er ekstra vigtigt. Der bliver SF nødt til at have tillid til, at de her ting kommer igennem. Men at stå udenfor får alt for store konsekvenser. SF går konstruktivt til værks, og vi regner så sandelig med, at vi får ændret nogle kommaer og punktummer i den her tekst.

Kl. 13:16

Formanden (Søren Gade):

Hr. Torsten Gejl.

Kl. 13:16

Torsten Gejl (ALT):

Vi har de samme tanker. Altså, at overlade det her til regeringen og melde sig ud af forhandlingerne er os meget imod. Og jeg er glad for, at SF bruger sine ressourcer og sin størrelse til at sikre, at vi kan få justeret det her. Så jeg tager det egentlig, som om vi godt kan regne med, at nogle af de ømmeste tæer og groveste menneskerettighedsmæssige forsømmelser kommer ud af den her aftale, før SF deltager.

Kl. 13:17

Formanden (Søren Gade):

Ordføreren.

Kl. 13:17

Theresa Berg Andersen (SF):

Det er SF's vigtigste opgave at sidde med ved bordet og byde ind og arbejde konstruktivt med. Og jeg vil sige tak til hr. Torsten Gejl for at komme med nogle af de tanker, vi har. Det er vigtigt, at SF og andre partier er med ved bordet, for at det her ikke bliver regeringens værk, men vores alle sammens værk. Det fortjener en lov af den her størrelse og den her kompleksitet helt og aldeles.

Kl. 13:17

Formanden (Søren Gade):

Fru Mette Thiesen, Dansk Folkeparti.

Kl. 13:17

Mette Thiesen (DF):

Tusind tak til ordføreren for en rigtig god tale. Og jeg vil også sige tak til ordføreren for et rigtig, rigtig godt samarbejde. Jeg kunne egentlig bare godt tænke mig at høre ordføreren om noget. For der er jo åbenlyst, som ordføreren fuldstændig rigtigt siger, også rigtig mange gode ting i den her lov. Mener ordføreren ikke også sådan helt grundlæggende, at det mest optimale ville være, hvis vi kunne sætte os tilbage til forhandlingsbordet og få de her knaster ryddet af vejen? For der er altså nogle knaster, som gør, at vi ligesom støder ind i hinanden på det her område, selv om vi i bund og grund alle sammen gerne vil det bedste for de her udsatte børn.

Ville det ikke være det bedste, at vi satte os tilbage til forhandlingsbordet og bl.a. inddrog nogle af de ting, som ordføreren helt rigtigt nævner? Er Ankestyrelsen uvildig? Er børn og unge-udvalget den rigtige model at bruge? Skal det ikke også have en konsekvens, når man konsekvent ude i kommunerne bryder lovgivningen? Alle de her forskellige ting er sådan helt grundlæggende for et retssamfund. Kunne ordføreren ikke tænke sig, at vi også fik det med ind, altså i den perfekte verden, kan man sige?

Kl. 13:18

Formanden (Søren Gade):

Ordføreren.

Kl. 13:18

Theresa Berg Andersen (SF):

Verden er ikke altid den perfekte verden, for så havde SF jo gjort det her anderledes. Og vi har presset på for at få åbnet de her forhandlinger. Jeg bliver også nødt til at anerkende, at måske 80-90 pct. af de interessenter og organisationer, jeg har snakket med, har ventet i 2 år på den her lov, så derfor skal den ud at virke. Men jeg bliver også nødt til at sige, at en af grundene til, at vi så er her og er med til at presse den igennem i dag, jo også er, at vi har hørt en minister, der sagde: Jamen så må vi åbne op for barnets lov nr. 2, hvis det er muligt.

Jeg tilkendegiver fuldt ud, at det da havde været bedre, at vi havde lavet noget, som vi alle sammen kunne stå og sige vi er en del af, men jeg fornemmer ikke, at den mulighed var til stede. Men jeg hænger mig i et lille spinkelt håb om, at Dansk Folkeparti også er med, for vi har også brug for Dansk Folkeparti ved det her bord, og så må vi jo presse ministeren for barnets lov nr. 2, hvis den bliver nødvendig.

Kl. 13:19

Formanden (Søren Gade):

Fru Mette Thiesen.

Kl. 13:19

Mette Thiesen (DF):

Det er jo så noget, der er så forbandet herinde på Christiansborg. Altså, hvorfor kan vi ikke bare lave tingene ordentligt første gang? Det forstår jeg simpelt hen ikke, for at være helt ærlig. Hvorfor laver man mere lovgivning, når man ikke engang kan sikre, at den gældende lovgivning bliver overholdt? Det er jo også det, jeg synes er så utrolig ærgerligt i den her debat, for i bund og grund vil vi jo alle sammen gerne gøre det rigtige for de her meget sårbare børn.

Jeg bliver da også bare enormt bekymret, når jeg f.eks. ser et af høringssvarene, som er fra KL, hvor de siger, at de er bekymrede for den her meget hurtige indfasning, bekymrede for, om man overhovedet kan nå det. Og når man ved, hvor mange fejl der bliver begået ude i kommunerne, så forudser jeg bare, at vi ser en kæmpe bølge af fejl, også på det her område, igen. Det bekymrer mig virkelig, virkelig grundlæggende.

Kl. 13:20

Formanden (Søren Gade):

Ordføreren.

Kl. 13:20

Theresa Berg Andersen (SF):

Det anerkender jeg, og det tror jeg også vi kommer til at skulle følge tæt, men det handler også om tillid, den tillid, som vi skal vise de her mennesker, der skal sidde med den her lov, når vi sender den ud ganske snart. Jeg lytter mig også til, at Dansk Socialrådgiverforening faktisk har presset på for, at den kommer ud, og det er også nogle af dem, der skal navigere efter den her lov. Jeg tror, som jeg har sagt mange gange nu, at vi har en forpligtigelse over for de mennesker, som den her lov skal ud at virke for, og over for hinanden til at følge den tæt.

Kl. 13:21

Formanden (Søren Gade):

Hr. Kim Edberg Andersen, Nye Borgerlige.

Kl. 13:21

Kim Edberg Andersen (NB):

Tak for det. Jeg vil godt starte med at rose ordføreren. Nu bor vi jo lige ved siden af hinanden i verdens bedste kommune, og jeg ved, at ordføreren kender sit stof, og jeg synes, det var en god ordførertale. Ordføreren fremhæver selvfølgelig en masse gode kritikpunkter, men er nok også bundet af, at man er med i en aftale, og kan derfor ikke sætte foden ned. Men er ordføreren ikke enig i, at der i forbindelse med kritikken af systemet, der ikke leverer allerede, ofte er tale om økonomiske hensyn? Nu siger vi, at der skal to socialrådgivere på, men det er jo som udgangspunkt ikke socialrådgiverne, der er problemet; det er jo ikke der, jeg ser problemet, for det, jeg ser, er et system, hvor socialrådgivere faktisk også selv erkender, at det ofte er økonomiske hensyn, der gør, at man enten ikke gør noget eller ikke gør nok. Og det løser vi jo ikke her.

Der er den her helt og fuldstændig lukkede side af det om, at systemet ikke virker, som det er, og nu kommer vi med verdens mest fantastiske lov, måske, men hvis ikke vi har rettet systemet, så hjælper det jo ingenting, og så gør vi det jo bare endnu mere komplekst, og så vil der være endnu flere ting, som så ikke bliver ført til torvs.

Kl. 13:22

Formanden (Søren Gade):

Ordføreren.

Kl. 13:22

Theresa Berg Andersen (SF):

A’ll  møj gærn' kwittere hr. Kim Edberg Andersen hjemmfra, a tøws, det' en møj fin low, den her.

Men jeg synes også, at der ligger nogle andre ting i lige nøjagtig den her lov, som jeg fremhævede i min tale: forhandlingerne omkring efterværn, en styrket uddannelse til socialrådgivere og et ekstra kig på det specialiserede område. Det kan da i den grad også noget. Og til det der med, at der ikke kommer penge med ud, vil jeg sige, at der er sat bunkevis af penge af til opgaven her. Så jeg mener faktisk, at den her lov kan noget, og at den her lov er et skridt i den rigtige retning.

Så siger ordføreren, at SF ikke kan træde ud af en aftale. Jo, det kunne vi faktisk godt, for der er sket meget de sidste 2 år. Men som sagt har det her meget store bekostninger  for det efterfølgende arbejde, hvis SF ikke sidder med ved bordet.

Kl. 13:23

Formanden (Søren Gade):

Hr. Kim Edberg Andersen.

Kl. 13:23

Kim Edberg Andersen (NB):

Det er selvfølgelig det, der er problemstillingen, altså at man håber på at få lov at sidde med ved bordet fremadrettet, og hvis man ikke stemmer for her, så får man selvfølgelig ikke lov til det. Så må man jo leve med det, for nogle principper er jo så nok desværre for meget bindende.

Men er ordføreren så enig i, at retssikkerhedsmæssigt stiller vi familierne ringere ved den her lov, end de står nu? Lad os glemme fokusset på børnene, selv om det egentlig er dem, det handler om, og lige nu fokusere på familien, som burde være en del af børnene. Er ordføreren enig i, at familien får en dårligere retssikkerhed, når den her lov bliver gennemført?

Kl. 13:23

Formanden (Søren Gade):

Ordføreren.

Kl. 13:23

Theresa Berg Andersen (SF):

Nej.

Kl. 13:23

Formanden (Søren Gade):

Tak for det. Der er ikke flere spørgsmål, så vi siger tak til fru Theresa Berg Andersen fra Socialistisk Folkeparti. Og jeg byder nu velkommen til den næste ordfører i rækken, som er fru Karina Adsbøl, Danmarksdemokraterne.

Kl. 13:24

(Ordfører)

Karina Adsbøl (DD):

Tak for det, formand. Jeg vil starte med at sige, at det her er svært, fordi det handler om familier, og når vi lovgiver herinde, får det stor betydning for de familier. Jeg vil på forhånd undskylde over for hr. Torsten Gejl, for jeg startede tidligt i morges med at se dokumentaren »De voksne døde, jeg lever« på DR. Det er en meget rørende dokumentar om Maja, som fortæller sin historie, og jeg vil anbefale jer alle at se den.

Grunden til, at jeg nævner den i dag, er, at trods hendes traumatiske start på livet, kom Maja til en plejefamilie, der gav hende tryghed, omsorg og kærlighed. Og Majas fortælling viser også en anbringelse, der er lykkedes – uden sammenbrud, uden at barnet blev kastebold i et kafkask system, som vi jo desværre ofte har været vidne til – og hvor der har været stabile rammer og trygge omgivelser og kærlighed og omsorg.

Igennem mange år er der lavet utrolig meget lovgivning på børneområdet, og vi har været vidne til skrækkelige svigt. Det var også derfor, vi lavede overgrebspakken tilbage i 2012. Formålet med overgrebspakken var jo netop, at færre børn skulle udsættes for vold og seksuelle overgreb, og at overgreb mod børn skulle opdages og håndteres tidligt. Overgrebspakken skulle styrke kommunernes sagsbehandling og være med til at sikre, at børn, der har været udsat for vold og seksuelle overgreb, bliver hørt og beskyttet mod yderligere overgreb.

I dag førstebehandler vi så barnets lov, som der er gode elementer i – og i hvert fald nogle gode intentioner – men som også indeholder en del mangler og elementer, der giver anledning til bekymring. For vi kan lave rigtig meget lovgivning med gode intentioner herindefra, men hvis ikke det bliver implementeret i praksis, kommer vi jo ikke i mål.

Med dette lovforslag lægges der op til, at børn og unge under 18 år skal ses i deres egen ret og som selvstændige individer. Lovforslaget skal sikre, at børn og unges retssikkerhed prioriteres, at børn og unge får flere rettigheder og bliver hørt og inddraget i de beslutninger, der vedrører deres eget liv. Lovforslaget har også til formål at forenkle reglerne på området for udsatte børn og unge.

Allerede i dag er det jo sådan, at børn og unge skal inddrages, lyttes til m.m. Udfordringen er så bare, at det ofte ikke sker i praksis, og at der ikke altid er en tilstrækkelig kvalitetssikring. Det fremgår jo også af de mange høringssvar, der er kommet forud for behandlingen af barnets lov, bl.a. fra Justitia, der påpeger, at det er positivt, at børn får flere rettigheder, at barnet og den unges stemme tillægges mere vægt, men at barnets ret til f.eks. at fremsætte ønsker og anmodninger allerede indgår i myndighedernes sagsbehandling i dag. Justitia finder det derfor ikke helt retvisende, når lovudkastet omtaler disse tiltag som en måde, hvorpå barnet eller den unge opnår flere rettigheder.

Men jeg mener også der er en række positive initiativer, f.eks. at børn ned til 10 år får partsstatus i deres egen sag og kan anmode kommunen om at blive anbragt; at loven er udtryk for et mere tidssvarende børnesyn, der medfører, at børn og unge skal inddrages mere og have flere rettigheder; at man sigter efter stabilitet og færre skift i anbringelserne; at anbragte børn og unge få ret til at sige nej til samvær med de biologiske forældre eller netværket. Men familieanbringelser og netværksanbringelser er jo meget positivt.

Derudover er der også en række punkter, der giver anledning til bekymring. Jeg synes ikke, at der er nok fokus på, at man skal inddrage netværket, når f.eks. et barn skal anbringes uden for hjemmet, og at inddrage netværket betyder jo, at kommunen undersøger, om der er nogen, der kender barnet i forvejen, og som barnet har en tilknytning til – f.eks. en moster eller bedsteforælder – der kan tage sig af barnet, i stedet for at barnet skal i en plejefamilie.

Med barnets lov vil beslutningen om bortadoption og tvangsanbringelse kunne ske op til 3 måneder før termin, og det er problematisk, dels fordi forældrene ikke får en chance for at bevise deres forældreevne, dels fordi det kan betyde, at moderen oplever meget stress under graviditeten, hvilket også kan være skadeligt for barnet. Endelig kan kommunen opleve det som et økonomisk incitament at bortadoptere et barn fra start, fordi det i modsætning til forebyggende indsatser eller en anbringelse er gratis for kommunen.

Jeg kan også konstatere, at flere høringsparter er bekymrede over, at det bliver muligt at foretage tvangsanbringelser før fødslen. Eksempelvis skriver Adoptionspolitisk Forum, at de finder det bizart, at man vil fjerne den adopteredes ret til kontakt med sin oprindelige familie, og hvor er barnets ret så i grunden henne til at kende sit biologiske ophav ved en tvangsbortadoption? Der var også en kronik i Berlingske i går med overskriften:

»Den store tiltro til tvangsbortadoption som det bedste for barnet er ikke velunderbygget med solid forskning.« 

Jeg synes, at vi skal være lydhøre over for de bekymrende høringssvar vedrørende tvangsbortadoption før fødslen, netop fordi sådan en afgørelse vil blive truffet på et ikke fuldstændig oplyst grundlag.

Kl. 13:29

Det er også uhensigtsmæssigt, at et barn ned til 10 år kan anmode om at blive anbragt uden for hjemmet, men at et barn skal være 15 år, før kommunen er forpligtet til at behandle en anmodning om hjemgivelse af barnet, hvis barnet ønsker det. Ved ikke at stille krav i loven om, hvornår og hvordan børnesamtaler skal afholdes, styrker man ganske rigtigt fleksibiliteten, men der er en reel bekymring for, at det vil ske på bekostning af barnets eller den unges retssikkerhed og en manglende kvalitetssikring af indsatserne, herunder opfølgning på, om børnene får et bedre børneliv.

Hvordan er samarbejdet så i forhold til civilsamfundsorganisationerne? For i aftaleteksten står der også, at alle børn får ret til en venskabsfamilie, men som jeg ser det, er det, der ligger, ligesom blev udvandet i forhold til lovgivningen. I Danmarksdemokraterne mener vi, at loven skal forpligte kommunen til rent faktisk at inddrage og undersøge netværket, og man skal ikke kun overveje det, som der står i lovforslaget, forud for f.eks. beslutninger om at anbringe barnet uden for hjemmet. Ofte kan det resultere i bedre løsninger for barnet. I dag er det desværre sådan, at netværket ofte heller ikke bliver inddraget. Hvis man læser »Svigt af børn i Danmark« fra Børns Vilkår og TrygFonden, er det også bekymrende læsning. F.eks. udtaler hvert andet barn i alderen 11-17 år, at de ikke tages med på råd i forhold til deres anbringelsessted.

Noget af det, som også er utrolig vigtigt, er i forhold til forældre, der har børn med funktionsnedsættelse, eller forældre, der har et handicap, som også har henvendt sig med de udfordringer. F.eks. oplever forældre med handicap at stå i den situation, at de ikke kan få den hjælp, som de har behov for, for at varetage forældrerollen, og det synes jeg også er bekymrende.

For mig handler det ikke om, om man er for eller imod anbringelse, eller hvor mange der skal anbringes. Vi ved alle sammen, at der er børn, som ikke kan eller ikke skal bo hjemme, men det handler for mig om, at det er de rigtige børn, der bliver anbragt, og at det er på et dokumenteret og oplyst grundlag, samt at man som samfund sikrer, at børnene får et bedre børneliv. Fejl og mangler i sagsbehandlingerne under det indledende forløb – inden anbringelse kommer på tale – kan imidlertid have stor betydning for, om sagen overhovedet udvikler sig til en anbringelsessag. Hvis en familie havde fået den fornødne hjælp og støtte, kunne anbringelsen måske være undgået. Samtidig kan fejl og mangler i denne fase betyde alvorlige sager, hvor børn burde være anbragt, eventuelt tvangsanbragt, men ikke bliver det tidsnok, fordi problemernes fulde omfang ikke bliver afdækket. Vi risikerer også, at børn bliver anbragt, som ikke skulle være anbragt.

Jeg mener, at man, inden der foretages indgreb i familielivet, skal have sikret hjælp og støtte til familien samlet, og man skal have kvalitetssikret de forebyggende indsatser. Når jeg taler om kvalitetssikring, er det, fordi der skal være fokus på kvaliteten. I princippet kan man jo godt sige, at man har opfyldt loven ved at give en ung en efterværnsindsats i form af eget værelse og med tilknytning til en ungekontakt hver 14. dag, men det er jo ikke ensbetydende med, at det er en god indsats. Hele efterværnsindsatsen er også en mangel i lovforslaget sammen med hele plejefamilieområdet. Mit håb var, at man havde forhandlet det på plads, da det hører sammen med barnets lov.

Derudover har vi også været vidne til, at flere medier, herunder Radio24syv-rapporterne, jo har dokumenteret lovbrud på området, der bl.a. har affødt kras kritik fra Ankestyrelsen. I forbindelse med radiokanalens afdækning af fejl og lovbrud i Langeland Kommunes håndtering af sagsbehandlingen i anbringelsessager, var der tale om mangelfuld dokumentation, manglende forældreinddragelse og manglende partshøring; og som det blev sagt tidligere i dag, er der kras kritik, og rigtig mange af sagerne skal gå om. Det vil sige, at familieafdelingen har været underprioriteret – der mangler et kvalitetsløft.

Men rapporterne fra Radio24syv har også dokumenteret, at tre whistleblowere i Ankestyrelsen i årevis har bevidnet, at børn kan være blevet fjernet fra deres forældre, selv om de ikke burde være det, og det er dybt bekymrende. Fiktive diagnoser har været godkendt; børnene er ikke ordentlig udredt; og forældrenes egen dokumentation bliver forkastet, når kommunernes anbringelsessager bliver behandlet i Ankestyrelsen, der jo ellers skal sikre borgernes retssikkerhed.

Jeg kan altså med andre ord godt være bekymret for, om de gode intentioner, der danner grundlag for arbejdet med barnets lov, og som jeg fuldt ud bakker op om, rent faktisk vil udmønte sig i praksis, når lovforslaget er vedtaget. Men der er ikke nogen tvivl om, at vi gerne vil være med til at sikre, at børn, der anbringes, anbringes til et bedre børneliv, ligesom vi gerne vil inddrage hele familien i arbejdet med at forenkle og forbedre medarbejdernes muligheder for efteruddannelse og sikre, at der kan træffes de rigtige afgørelser i sagerne. For børn og familier har brug for hjælp inden en anbringelse.

Og nu kan jeg se, at min tid er udløbet, så jeg vil bare sige, at jeg ser frem til samarbejdet i det videre forløb. Tak for ordet.

Kl. 13:34

Formanden (Søren Gade):

Tak for det. Der er en række korte bemærkninger. Først er det fru Anni Matthiesen, Venstre.

Kl. 13:34

Anni Matthiesen (V):

Tak for det, og tak for ordførertalen. Noget af det, som ordføreren kredsede lidt omkring, er det der med den tidlige inddragelse. Det var også noget af det, som ordføreren selv stillede spørgsmål til mig om, da jeg stod på talerstolen. Jeg tror da sagtens, at vi kan blive enige om, at det er vigtigt med tidlig inddragelse, men jeg er også nødt til at spørge ind til noget: Når ordføreren siger, at Danmarksdemokraterne vil mene, at alle skal have ret til tidlig inddragelse, tænker ordføreren så ikke, at der kan være sager – lad os tage et eksempel, hvor børn bliver udsat for vold, måske endda dagligt – som er så grelle, at man faktisk ikke kan udsætte barnet for, at hele familien bliver inddraget, eller hvad?

Kl. 13:35

Formanden (Søren Gade):

Ordføreren.

Kl. 13:35

Karina Adsbøl (DD):

Det er jo der, hvor jeg tænker at man har svigtet som samfund, fru Anni Matthiesen. For det er jo sådan i dag, at vi alle, også fru Anni Matthiesen og jeg, er forpligtet til at lave underretninger, hvis vi oplever, at et barn mistrives. Og hvis man ikke opdager det i en familie, og hvis daginstitutionen, skolen eller andre ikke opdager det, synes jeg jo, at man har svigtet sit samfundsansvar. Så når jeg siger, at det skal være, inden man laver indgribende foranstaltninger, så mener jeg, at man jo skal sikre de forebyggende indsatser. Nu taler vi i dag om anbringelsesområdet, og mange af de her børn bliver voksne lige om lidt – og nogle er voksne allerede – og skal selv til at være forældre. Hvordan sikrer man, at de har fået de rette værktøjer i det her, og at de ikke er dømt på forhånd, fordi de tidligere har været barn af et system?

Kl. 13:36

Formanden (Søren Gade):

Fru Anni Matthiesen.

Kl. 13:36

Anni Matthiesen (V):

Jeg tror også, at ordføreren sagde noget om, at det var utrolig afgørende for Danmarksdemokraterne, at det var de rigtige børn, der blev anbragt. Det håber jeg at vi alle sammen herinde i bund og grund kan skrive under på at vi er enige i.

Når det så er sagt, vil jeg igen godt lidt tilbage til, om jeg skal forstå det sådan, at Danmarksdemokraterne simpelt hen vil have det som et krav, at der altid i alle sager skal være en forebyggende indsats på hele familien, inden man tager beslutning om eventuelt at tvangsfjerne.

Kl. 13:37

Formanden (Søren Gade):

Ordføreren.

Kl. 13:37

Karina Adsbøl (DD):

Jeg finder det vigtigt, at man i de her sager inddrager familien og undersøger netværkets ressourcer. Jeg har oplevet i rigtig mange af de her sager, at bedsteforældre og andre – det kan være søskende, tanter, onkler – aldrig har været inddraget. Og jeg mener bare, at det er forkert, hvis man ikke inddrager familien for at se, hvor ressourcerne og kompetencerne er henne. Jeg synes, at man skal kvalitetssikre de indsatser, og jeg synes netop, at man skal afdække netværkets ressourcer inden.

Kl. 13:37

Formanden (Søren Gade):

Fru Camilla Fabricius, Socialdemokratiet.

Kl. 13:37

Camilla Fabricius (S):

Ordføreren kredser meget om det her med familierne. Så jeg vil gerne spørge ordføreren helt benhårdt: Mener ordføreren, at barnet har en egen ret i sig selv, eller ligger barnet sådan gemt inde i familien?

Kl. 13:38

Formanden (Søren Gade):

Ordføreren.

Kl. 13:38

Karina Adsbøl (DD):

Jeg ved godt, at Socialdemokratiet gerne vil have modsætninger – altså, det er børnene mod forældrene eller forældrene mod børnene. Det oplevede jeg faktisk også i statsministerens tale. Jeg synes jo, at familien er en samlet enhed. Og ja, børn er i sin egen ret – det kan sagtens være. Men børn har jo brug for voksne, som kan hjælpe dem med at varetage deres behov og ønsker og give dem omsorg og kærlighed. Men det er jo ikke nogen modsætninger til hinanden. I stedet for måske somme tider at splitte familier ad skulle man prøve at holde sammen på nogle af de gode ting. Vi ved jo alle sammen og mener alle sammen, at der ikke er nogen børn, der skal leve i omsorgssvigt. Der er ikke nogen børn, der skal leve i og blive udsat for vold. Men jeg synes bare ikke, at man kan sætte det sådan op, at det er parterne mod hinanden.

Kl. 13:39

Formanden (Søren Gade):

Fru Camilla Fabricius.

Kl. 13:39

Camilla Fabricius (S):

Men ordføreren siger jo fra talerstolen, at børnene er familiens, og at man altid skal afdække ressourcerne rundt om. Så mit spørgsmål går på, når børn siger: Jeg vil ikke have samvær, jeg vil have lov til at sige nej til min familie. Hvad tænker ordføreren så om den del af kapitlet i barnets lov?

Kl. 13:39

Formanden (Søren Gade):

Ordføreren.

Kl. 13:39

Karina Adsbøl (DD):

Så tror jeg ikke, at ordføreren har lyttet efter, hvad jeg sagde i min tale. Jeg sagde jo netop, at det er godt, at man skal lytte efter, hvad børnene siger. Men omvendt kan barnet ifølge lovgivningen som 10-årig sige, at det ikke vil se sin familie, men først som 15-årig sige, at det gerne vil tilbage til sin familie. Der er da noget, der ikke hænger sammen i forhold til den del. Derfor synes jeg jo, at man skal kigge på det. I dag er det sådan i lovgivningen, at man skal lytte til barnet og høre, hvad barnet siger, efter modenhed og alder, og det synes jeg da er fornuftigt.

Kl. 13:40

Formanden (Søren Gade):

Fru Maria Durhuus, Socialdemokratiet.

Kl. 13:40

Maria Durhuus (S):

Tak for ordet. Jeg hæfter mig lidt ved ordførerens kommentar til fru Anni Matthiesens spørgsmål omkring det her med rettidig omhu, rettidig indsats, og jeg hæfter mig ved, at ordføreren siger, at vi skal sætte ind og lave indsatser i familien, og at vi alle sammen har et ansvar for at lave indberetninger.

Jeg kunne dog godt tænke mig at vide: Hvordan gradbøjer vi vold mod børn? Hvor meget vold skal et barn udsættes for, før vi så griber ind? Hvor meget vold skal der til, før man ved, at indsatsen i familien ikke har virket?

For nu er vold jo faktisk en af de mest sikre markører, hvor vi som samfund går ind og beskytter barnet allerallerførst og bagefter så tager hånd om familien. Så kan ordføreren ikke prøve at sætte lidt ord på, hvor meget vold der er for meget vold, og hvor meget vold et barn skal udsættes for, før man ved, om den indsats har virket? For det er jo børn, der lever i og ikke kan gå fra det hjem, de er i.

Kl. 13:41

Formanden (Søren Gade):

Ordføreren.

Kl. 13:41

Karina Adsbøl (DD):

Jeg synes, det var et meget mærkeligt spørgsmål, for der er da ikke nogen børn, der skal udsættes for vold. Altså, jeg synes simpelt hen, at spørgsmålet er meget, meget mærkværdigt; der er da ikke nogen her i Folketingssalen, der ønsker, at børn skal udsættes for vold.

Men altså, de her familier er meget, meget forskellige, og det her handler ikke kun om vold. Det handler ikke kun om seksuelle overgreb. Det kan godt handle om en familie, der har nogle udfordringer, men har kærlighed og omsorg til barnet, men måske ikke har lært at håndtere, hvordan man skal give det, altså som har brug for nogle værktøjer. Altså, det er jo ikke sort-hvidt; hver eneste familie er jo forskellig.

Jeg siger bare, at jeg synes, at inden man laver de indgribende foranstaltninger som tvangsanbringelse og tvangsbortadoption i en familie, er det vigtigt for mig, at man afdækker netværket i en familie: Er der nogen her, der kan træde til og hjælpe, inden man fjerner barnet fra dets biologiske ophav?

Kl. 13:42

Formanden (Søren Gade):

Fru Maria Durhuus.

Kl. 13:42

Maria Durhuus (S):

Tak for svaret. Og tak for, at du lige bringer tvangsbortadoptionen op, for i ordførerens tale hæftede jeg mig ved, at ordføreren fortæller – og det kan godt være, at jeg hørte forkert – at ordføreren hæfter sig ved, at man kan frygte, at kommunerne ser det som en sparemulighed at bortadoptere børn.

Er det ordføreren og Danmarksdemokraternes holdning, at det er niveauet ude i kommunerne, altså at de snarere vil tvangsbortadoptere børnene for at spare penge end for at beskytte dem?

Kl. 13:42

Formanden (Søren Gade):

Ordføreren.

Kl. 13:42

Karina Adsbøl (DD):

Altså, nu har jeg også haft møde med rigtig mange interessenter på det her område, og det har været en af de bekymringer, der har været rejst af dem, jeg har haft møder med, altså at der kan være en bekymring for, at man kan kigge den vej i stedet for mod de forebyggende indsatser. Det er da relevant at have med i forhold til det her; når vi diskuterer det her, bliver vi da nødt til at have alle aspekter med. Jeg vil bare sige, at jeg i hvert fald har været bekymret over alle de sager, der har været, hvor der har været manglende kvalitet og manglende retssikkerhed over for alle parter, altså over for hele familien – både børnene og forældrene.

Kl. 13:43

Formanden (Søren Gade):

Hr. Frederik Vad, Socialdemokratiet.

Kl. 13:43

Frederik Vad (S):

Tak for det. Det handler om familierne. Det var det første, ordføreren sagde i sin tale. Jeg tror faktisk, det var den allerførste sætning. Og for mig at se er det lidt at starte det forkerte sted. Nu arbejder jeg jo heldigvis sammen med ordføreren i Børne- og Undervisningsudvalget og ved, hvor meget ordføreren brænder for dem, der er i den såkaldte – med et grimt ord – restgruppe, og ordføreren ved jo lige så godt som jeg, at ligesom på det her område står tallene for de svageste i uddannelsessystemet i stampe, og hver eneste gang man forsøger at gøre noget for de svageste, hvad enten det drejer sig om børn, der har det skidt derhjemme, eller unge, der ikke har fået en uddannelse, hver gang man forsøger at tage noget fra nogen for at give noget til de svageste, bliver der hele tiden råbt op om, at der bliver skabt en konflikt her mellem forældre og børn, som ordføreren sagde.

Jeg vil gerne spørge ordføreren: Mener ordføreren, det er at lave en konflikt mellem børn og forældre at gennemføre den her lovgivning, barnets lov?

Kl. 13:44

Formanden (Søren Gade):

Ordføreren.

Kl. 13:44

Karina Adsbøl (DD):

Nej, men i forhold til debatten, der har været helt tilbage fra statsministerens nytårstale, har man haft en oplevelse af, at der ligesom godt kunne opstå en konflikt, altså hvor det er fremstillet, som om parterne ligesom er imod hinanden. Vi vil børnene, men er det så ensbetydende med, at man ikke vil forældrene, eller omvendt?

Jeg synes bare, det handler om, at vi som samfund og vi som lovgivere skal skabe nogle gode rammevilkår, når samfundet skal ind at hjælpe familierne, som ikke kan klare det selv. Det er jo først der, vi skal træde til som samfund. Som udgangspunkt skal man jo værne om det, at familierne har ret til et familieliv og til selv at tage de beslutninger, der skal tages. Men vi skal selvfølgelig træde til der, hvor der er svigt.

Kl. 13:45

Formanden (Søren Gade):

Hr. Frederik Vad.

Kl. 13:45

Frederik Vad (S):

Men problemet i dag er jo ikke, at vi ikke respekterer familien, problemet er jo, at der er rigtig mange børn, der ikke får et nyt hjem, men som har brug for et nyt hjem. Og hvis vi hele tiden taler om, at de der balancer skal komme ud af vores mund, hver eneste gang vi forsøger at gøre noget for den her gruppe mennesker, så risikerer vi jo bare at stå stille.

Jeg har et konkret eksempel, som jeg godt kunne tænke mig at spørge ordføreren om. I dag er det sådan, at hvis vi ved, at der er nogle børn, der skal bortadopteres, og vi ved det, før de bliver født, så går der 3 måneder, før det kan ske. Noget af det, der ligger i lovgivningen her, er jo, at man med de samme kriterier fremrykker det tidspunkt til hurtigst muligt. Mener ordføreren, at det initiativ ødelægger balancen mellem forældre og børn i familien?

Kl. 13:46

Formanden (Søren Gade):

Ordføreren.

Kl. 13:46

Karina Adsbøl (DD):

Jamen altså, jeg kan ikke forstå, at spørgeren stiller det sådan op. Jeg siger bare, at det er vigtigt, at vi som samfund kigger på det hele. Og derfor mener jeg også, at det er rigtig vigtigt, at spørgeren nævner det med tvangsbortadoption, for det er jo noget af det, som der i høringssvarene har været dyb bekymring for. Og man kan jo heller ikke garantere, selv om barnet bliver tvangsbortadopteret, at det ikke kommer til familien, inden det bliver tvangsbortadopteret, altså at det kommer til adaptivfamilien først. Det er der jo ingen garantier for.

Kl. 13:46

Formanden (Søren Gade):

Fru Rosa Eriksen, Moderaterne.

Kl. 13:46

Rosa Eriksen (M):

Tak, og tak for ordførerens tale. Jeg blev dog lidt i tvivl om, om Danmarksdemokraterne er med i aftalen.

Kl. 13:47

Formanden (Søren Gade):

Ordføreren.

Kl. 13:47

Karina Adsbøl (DD):

Danmarksdemokraterne er jo et nyt parti, så da den her aftale blev indgået, var vi ikke stiftet i Folketinget. Som jeg har sagt i min ordførertale, er der nogle gode elementer i den her aftale, og der er også nogle gode elementer, som jeg håber kan komme med i den her aftale. Men der er også nogle ting, som jeg helt sikkert mener skal forbedres, og jeg bliver også bare nødt til at sige her fra talerstolen, at jeg synes, at det, når man som lovgivere laver en lovgivning og man sender et lovforslag ud til nogle høringsparter, så også er vigtigt, at man er lydhør over for det, hvis der er nogle ting, der skal ændres.

Derfor synes jeg jo, at vi i udvalgsbehandlingen skal sætte os sammen i forhold til de knaster, der måske kan være, og jeg kan faktisk høre det hele vejen rundt. Jeg tror måske, alle ordførere har en lille knude i maven i dag over det her, også i forhold til, hvordan det bliver implementeret. For vi har jo været vidner til, trods Barnets Reform, at de bedste intentioner aldrig rigtig blev implementeret ude i alle 98 kommuner.

Kl. 13:48

Formanden (Søren Gade):

Fru Rosa Eriksen.

Kl. 13:48

Rosa Eriksen (M):

Men kan ordføreren være mere konkret om, hvad det er, der skal laves om, for at Danmarksdemokraterne vil tilkendegive, at de bakker op om lovforslaget?

Kl. 13:48

Formanden (Søren Gade):

Ordføreren.

Kl. 13:48

Karina Adsbøl (DD):

Nu kan jeg jo ikke nå at gentage det, der blev sagt i min ordførertale. Men jeg nævnte jo faktisk det der med, at man som 10-årig kan anmode om at blive anbragt, men at man ikke kan anmode om at komme hjem til sin familie. Det er bare én af tingene.

Så er der hele den del omkring tvangsbortadoption, som jeg synes man skal gå ind og kigge på, og hvor man også skal være lidt lydhør over for høringsparterne. Og der er også det i forhold til, at familierne og netværket – kan man sige – skal afdækkes, inden man tyer til en anbringelse eller en tvangsbortadoption.

Kl. 13:49

Formanden (Søren Gade):

Hr. Kim Edberg Andersen, Nye Borgerlige.

Kl. 13:49

Kim Edberg Andersen (NB):

Tak til ordføreren, og tak for talen. Det er jo egentlig bare, fordi man kan høre, at Socialdemokraterne, når de nu taler om barnet, så fremhæver alle de her frygtelige ting. Men vil ordføreren ikke bare bekræfte mig i, at langt, langt de fleste tvangsfjernelser jo ikke sker på grund af vold eller incest, men at det er på grund af sygdom, skilsmisse og forældre, der rammer et bump i livet, at langt de fleste tvangsfjernelser sker?

Kl. 13:49

Formanden (Søren Gade):

Ordføreren.

Kl. 13:49

Karina Adsbøl (DD):

Jo, jeg ved godt, at det, tit og ofte, når vi har den diskussion, så er de voldsomme sager, der bliver nævnt som eksempler. Men der er rigtig mange årsager til, at et barn kan blive anbragt uden for hjemmet, og jeg synes bare, det er vigtigt, at man ligesom ikke deler det op, altså at det er parterne mod hinanden, og det synes jeg bare jeg somme tider har oplevet.

Jeg vil gerne være med til at forbedre det her lovforslag, og jeg vil gerne være med til at styrke retssikkerheden. For jeg tror netop også, vores alle sammens bekymring er det, som vi også har været vidne til, i forhold til sagsbehandlingen, i forhold til fejl og mangler og kvalitetssikring. Altså, vi skal da som samfund være sikre på, at hvis man anbringer et barn, så anbringer man det til noget bedre end det, som det kommer fra, og vi har i mange tilfælde været vidner til, at det ikke er sket.

Kl. 13:50

Formanden (Søren Gade):

Hr. Kim Edberg Andersen – nej, der var ikke flere korte bemærkninger fra hr. Kim Edberg Andersen. Så vi siger tak til fru Karina Adsbøl, og jeg byder velkommen til den næste ordfører i rækken, fru Katrine Daugaard, Liberal Alliance.

Kl. 13:51

(Ordfører)

Katrine Daugaard (LA):

Tusind tak. Det her lovforslag er et resultat af et langt aftale- og lovgivningsforløb, som har haft det sigte, at udsatte og sårbare børn skal hjælpes bedre, end de bliver hjulpet i dag. Det skal sikre bedre rettigheder for vores børn.

Det er en god og en nobel intention, og behovet er der i den grad. Aftalen blev til på ryggen af et regeringsudspil, hvor ønsket var, at flere skulle tvangsanbringes, og at flere skulle tvangsadopteres. Udviklingen gik i forvejen i den retning. Ankestyrelsen udgav i november 2019 en rapport, som viste, at antallet af tvangsanbringelser i det foregående årti allerede var fordoblet. Om der var brug for en politisk målsætning om flere anbringelser, synes jeg egentlig godt man kan sætte et ret stort spørgsmålstegn ved. Heldigvis faldt den slags ambitioner også i selve aftalen.

Behovet for at gribe ind, når børn mistrives, tror jeg vi alle sammen kan sætte os ind i. Jeg tror, alle er stødt ind i sager, hvor man ikke kan lade være med at tænke: Hvorfor greb kommunen ikke tidligere ind? Jeg tror, at næsten alle deler en ambition om, at der skal ske anbringelser, når forældreevnen er så manglende, at det har potentiale til at gøre skade på barnet. Vi skal sætte barnet først.

Lykkes vi så med det i det her lovforslag? Jeg kan have mine tvivl. Det er vigtigt at understrege, at en tilgang, hvor barnets behov vægter højest, ikke er det samme, som at man altid skal skride hurtigt til en anbringelse. I familier, hvor forældreevnen kan udvikles, kan støtte være en bedre løsning, og vi bliver nødt til at forholde os til, at virkelig mange anbragte børn ikke oplever, at de får et bedre børneliv. Mange oplever at blive kastebold imellem diverse institutioner og plejefamilier, som tilsammen ikke kan skabe et bedre fundament, end en dysfunktionel familie kan. En tvangsanbringelse er en vidtgående foranstaltning, og man bør, medmindre meget akutte behov tilsiger noget andet, have lavet en grundig, individuel børneundersøgelse, før man træffer en sådan beslutning, både så man er sikker på, at tvangsanbringelse er den rigtige beslutning, og så man sørger for at anbringe til et tilbud, som passer til og matcher barnet.

Vi oplever i dag meget store problemer på anbringelsesområdet. Vi har oplevet, at kommuner laver ekstremt graverende fejl og lovbrud i sagsbehandlingen på helt basale områder. Det er selvfølgelig fuldstændig uacceptabelt, når man foretager noget så indgribende, som en tvangsanbringelse er. Man kan ikke skrive en lovgivning, som forhindrer dårlig sagsbehandling. Men vi kan være bekymrede over, at de nødvendige afbureaukratiseringer, som sker i lovforslaget, f.eks. i forhold til brugen af børnefaglige undersøgelser i forbindelse med tildeling af støtte, gør det lettere at lave anbringelsesprocesser, hvor børn og forældre ikke er ordentligt hørt, og hvor der ikke er foretaget en grundig nok udredning.

At lovforslaget i sin nuværende form rummer en række problemer, fremgår meget tydeligt af både høringssvar og af den eksperthøring, vi havde. Begge steder var der ualmindelig hård kritik, og det er ærgerligt, når vi er nået dertil i en proces, hvor intentionerne har været de rigtige. Vi mener, at man bør lytte til den kritik og ændre en række ting i lovforslaget. Vi synes som minimum, at man bør ændre følgende:

Børns ret til at opsøge og modtage psykologbehandling for børn over 12 år bør genindføres i lovforslaget. I det nuværende lovforslag gælder det kun børn, hvis forældre har misbrugsproblemer.

Der bør i lovforslaget indføres ret til, at børn både kan til- og fravælge samvær.

Hvis et barn eller en forælder anmoder om ændringer i opfølgningen i en sag om støtte eller anbringelser, bør der være en klageadgang, hvis kommunen afviser.

En handleplan er ikke længere et krav, men erstattes af en barnets plan, som er langt mindre afdækkende, og/eller en helhedsorienteret plan, som heller ikke er et krav. Beslutningen om at undlade at lave en barnets plan eller en helhedsorienteret plan bør kunne påklages.

Og så bør vi genindføre retten til en støtteperson som en »skal«-bestemmelse. Det er for os at se et af de elementer, der er afgørende for, at barnets lov kan trække i den rigtige retning.

Det skal tydeliggøres i lovforslaget, at private også kan drive børne- og ungehjem.

Nu har jeg holdt en relativt kritisk tale om et lovforslag, hvor LA selv er aftalepart, og det er en noget mærkelig situation at være i. Men vi mener, at der er ret store problemer i det forslag, som ligger. Vi føler os grundlæggende ikke betryggede i, at vi er ved at skabe bedre rammer for børn med udfordringer, og derfor har vi ikke gjort vores endelige stilling op til, om vi vil fortsætte med at støtte lovforslaget.

Kl. 13:56

Formanden (Søren Gade):

Tak for det. Der er en lang række korte bemærkninger, først fra fru Anni Matthiesen, Venstre.

Kl. 13:56

Anni Matthiesen (V):

Tak. Tak for ordførertalen, og ja, ordføreren kom måske selv ind omkring det her til sidst. For som jeg husker det, var netop Liberal Alliances tidligere socialordfører på det her område, altså hr. Ole Birk Olesen, meget positiv over for den politiske aftale, som Liberal Alliance jo også var med til at indgå. Men som Liberal Alliances nye ordfører så siger nu, har man ikke gjort sin stilling op. Det vil sige, at som jeg hører det, er man i tvivl om, om man springer fra den aftale, som Liberal Alliance egentlig har været med til at indgå. Er det korrekt forstået?

Kl. 13:57

Formanden (Søren Gade):

Ordføreren.

Kl. 13:57

Katrine Daugaard (LA):

Det er korrekt, at LA som udgangspunkt ikke ønsker at løbe fra aftaler, vi indgår. Men det er også korrekt forstået, at LA er et parti, der lytter til de høringssvar, der kommer. Det er derfor, vi har den proces, og vi mener, det er meget forkert og uansvarligt ikke at lytte til noget, der er så kritisk som det, der er kommet ind i høringssvarene.

Kl. 13:58

Formanden (Søren Gade):

Fru Anni Matthiesen.

Kl. 13:58

Anni Matthiesen (V):

Jeg kan afsløre så meget, at i Venstre lytter vi også altid til de høringssvar, der kommer ind. Men jeg må også sige, at i den her sag har man jo modtaget høringssvar, som rent ud sagt har konfliktet med hinanden. Altså, der er nogle, der råber: Få nu det her gennemført, vi har hårdt brug for det – og andre, der måske står og siger: Lad nu være med at gøre noget, behold nu det, vi har.

Hvad tænker ordføreren om det? Hvad er så vigtigst?

Kl. 13:58

Formanden (Søren Gade):

Ordføreren.

Kl. 13:58

Katrine Daugaard (LA):

Jeg har faktisk taget kontakt til de fem eller i hvert fald nogle af de organisationer, som har skrevet til os ordførere og sagt: Gennemfør, gennemfør – og spurgt, hvorfor de egentlig mener det. For jeg har haft mange samtaler med dem om mange af deres bekymringer, for de har også bekymringer. Og svaret fra dem har været, at grunden til, at de ønsker, at vi skal gennemføre, er, at de er bange for, at hvis vi åbner barnets lov op, så vil Socialdemokratiet forværre den. Det synes jeg da er en vild argumentation for, at vi skal gennemføre noget.

Kl. 13:59

Formanden (Søren Gade):

Fru Rosa Eriksen, Moderaterne.

Kl. 13:59

Rosa Eriksen (M):

Tak. Fru Katrine Daugaard har skrevet i Fyns Amts Avis: »Jeg har simpelthen fået nok af statens formynderi og sløsede tilgang til borgernes retssikkerhed.« Og ordføreren fortsætter: »Dine børn ses ikke længere som værende dine, men som værende deres egne«.

Jeg er meget tvivl om, hvad der er vigtigst for Liberal Alliance. Er det forældrene, eller er det børns ret til beskyttelse?

Kl. 13:59

Formanden (Søren Gade):

Ordføreren.

Kl. 14:00

Katrine Daugaard (LA):

Det er jo ikke et enten-eller. Børn kan ikke klare sig alene. Det er derfor, at de ikke er myndige, før de er 18 år. Det er, fordi menneskebørn kræver en hel masse i en lang årrække, og det skal der voksne til at varetage. Kan forældrene ikke det, er det statens opgave at gå ind og varetage det, og bl.a. det synes jeg ikke vi gør godt nok, så det vil vi jo i LA rigtig gerne være med til at forbedre.

Kl. 14:00

Formanden (Søren Gade):

Fru Rosa Eriksen.

Kl. 14:00

Rosa Eriksen (M):

Det bliver jeg simpelt hen så glad for. For i hele debatten har man godt kunnet blive i tvivl om, om det var forældrene eller børnene, der var vigtigst for Liberal Alliance. Men det, jeg undrer mig rigtig meget over, er, at I ikke ved, om I kan tilslutte jer lovforslaget i dag, og at du netop nævner plejefamilierne, og at staten skal hjælpe de børn, der bliver anbragt. Det er jo en del af aftalen. Så Moderaterne kommer til at stå meget fast på, at vi skal anbringe børnene til noget bedre og løfte plejefamilieområdet. Men jeg bliver i tvivl: Er det ikke noget, Liberal Alliance vil være en del af?

Kl. 14:01

Formanden (Søren Gade):

Inden vi får svar fra ordføreren, vil jeg igen gerne venligt henstille om ikke at bruge direkte tiltaleform. Værsgo til ordføreren.

Kl. 14:01

Katrine Daugaard (LA):

Det vil vi jo gerne, hvis vi vurderer, at aftalen forbedrer børns rettigheder og vilkår, men det skal jo ikke være på bekostning af børns eller forældres retssikkerhed. Det ærgrer mig også, at ordføreren mener, at det skal være et spørgsmål om at være for eller imod anbringelse. Vi skal jo anbringe de rigtige, og der er oplysning en stor del af det.

Kl. 14:01

Formanden (Søren Gade):

Fru Camilla Fabricius, Socialdemokratiet.

Kl. 14:01

Camilla Fabricius (S):

Jeg kan afsløre for ordføreren for Liberal Alliance, at jeg har haft et rigtig godt forhandlingsforløb med Liberal Alliance, mens vi lavede »Børnene Først«. Det, som jeg selv synes var rigtig klogt af Liberal Alliance, og som jeg selv tog med ind i forhandlingerne, handlede om det her med at have – som individ – en egen ret i eget liv. Det er noget af det, som jeg fortløbende virkelig har taget med mig fra mit arbejde. Men efter at vi er kommet tilbage i det nye Folketing, har jeg faktisk været tvivl om, hvorvidt Liberal Alliance stadig væk har et synspunkt, der går på, at hvert eneste individ i Danmark har en egen ret i sig selv.

Derfor kunne jeg forfærdelig godt tænke mig at få bekræftet, at Liberal Alliance stadig ser sig selv som et liberalt parti: at man mener, at man har en egen ret i sig selv, uanset hvad det er for et liv, man så måtte være i, og uanset om man er 4, 10 eller 27 år.

Kl. 14:03

Formanden (Søren Gade):

Ordføreren.

Kl. 14:03

Katrine Daugaard (LA):

Det er stadig LA's udgangspunkt, at man har en ret i sig selv. Men det er også LA's udgangspunkt, at den til enhver tid gældende lovgivning i Danmark, hvad enten det er den nugældende lovgivning eller barnets lov, skal overholdes ude i kommunerne, og det bliver den desværre ikke. Jeg kan heller ikke se noget i barnets lov, der indikerer, at vi gør op med, at den ikke bliver det på nuværende tidspunkt. Det kunne jeg godt tænke mig vi fik tilført.

Kl. 14:03

Formanden (Søren Gade):

Fru Camilla Fabricius.

Kl. 14:03

Camilla Fabricius (S):

Så når vi i barnets lov går fra en partshøring til 10 år, når vi sikrer, at der er to socialrådgivere på hver sag, når vi har fået fremlagt adskilligt  datamateriale, der viser, at der faktisk ikke bliver taget hånd om børn, og når vi derfor har lavet en søskendeparagraf om, at vi skal få kigget på de andre søskende, så er det altså ikke at understøtte hvert enkelt individ, også søskende til anbragte børn?

Kan ordføreren bekræfte, at Liberal Alliance stadig væk har et liberalt syn på børn?

Kl. 14:04

Formanden (Søren Gade):

Ordføreren.

Kl. 14:04

Katrine Daugaard (LA):

Det er ikke Liberal Alliances holdning, at man bare copy-paster fra et barns sag til en søskendefloks sag. Det er Liberal Alliances udgangspunkt, at man altid laver en dybdegående og individuel vurdering af hvert enkelt barn. Det er ikke altid, at det giver mening at tvangsfjerne alle børn i en søskendeflok, mens det i andre tilfælde giver mening. Det skal man selvfølgelig belyse i sin sagsoplysning på individuel basis i forhold til hvert enkelt barn.

Kl. 14:04

Formanden (Søren Gade):

Fru Maria Durhuus, Socialdemokratiet.

Kl. 14:04

Maria Durhuus (S):

Tak for ordet. Det får jeg lige et behov for at få belyst lidt mere. For hvordan mener ordføreren så at vi som samfund kan beskytte de her børn i hjem, hvor forældrene ikke har kunnet mestre at passe ét barn, og hvor der bliver lavet undersøgelser? Hvordan mener ordføreren vi så skal passe på de andre børn i den tid, hvor der skal foregå dybdegående undersøgelser, hvis vi ikke går ind og undersøger hele familien på en gang?

Kl. 14:05

Formanden (Søren Gade):

Ordføreren.

Kl. 14:05

Katrine Daugaard (LA):

Jamen det er jo sagsbehandlerens ansvar og arbejde at vurdere, om man med det samme skal lave en § 50-undersøgelse på alle børn i en familie. Det har de jo mulighed for, og det skal de jo selvfølgelig vurdere om de skal. Så i de vurderinger skal man også kigge individuelt på hvert enkelt barn. Hvert barn kan have meget store og forskellige behov og udfordringer, og det skal der selvfølgelig kigges individuelt på og ikke copy-pastes, som om alle er ens. For det er alle ikke, og det er alle familier for den sags skyld absolut heller ikke.

Kl. 14:06

Formanden (Søren Gade):

Fru Maria Durhuus.

Kl. 14:06

Maria Durhuus (S):

Jeg har arbejdet med området i næsten 10 år, og jeg har aldrig oplevet at læse en sag, hvor der var brugt copy-paste. Jeg har læst højt kvalificerede faglige sager der, hvor arbejdet foregik. Vi ved jo bare, at søskende alt for ofte efterlades hos voldelige, hos omsorgssvigtende, hos syge eller stofafhængige forældre, selv om deres søskende for længst er anbragt.

Så jeg fisker nok lidt efter, hvordan ordføreren så vil sikre de her børn, hvis vi skal igennem dybdegående undersøgelser og vi ikke kan se på en hel familie ad én gang.

Kl. 14:06

Formanden (Søren Gade):

Ordføreren.

Kl. 14:07

Katrine Daugaard (LA):

Jamen hvis ordføreren selv har arbejdet på området, håber jeg, at ordføreren er enig med mig i, at når det kan lade sig gøre, at børn bliver efterladt til vold eller omsorgssvigt eller incest, så er det jo, fordi lovgivningen ikke er overholdt. Det er den eneste måde, det kan lade sig gøre på, og jeg håber, at vi alle sammen herinde er imod, at sådan noget foregår. Det bør ikke foregå. Men det har ikke noget med den nuværende lovgivning eller barnets lov at gøre. Det har noget at gøre med, at lovgivningen ikke bliver overholdt, og derfor har vi stillet et forslag til en bodsordning, som skal give nogle incitamenter til at stoppe med, at de her lovbrud bliver ved med at ske derude. For det bør de ikke.

Kl. 14:07

Formanden (Søren Gade):

Hr. Frederik Vad, Socialdemokratiet.

Kl. 14:07

Frederik Vad (S):

Nu er jeg selv født og opvokset og også opstillet i et område af landet, hvor der er enormt mange børnesager, nemlig dele af Vestsjælland. Det, man ofte hører, når man taler med mange af de her børn, hvor fællesskabet er skredet ind for sent, er, at de beskriver, hvordan forældre gennemfører den ene overlevelsesstrategi efter den anden i systemet for at slippe for at miste de her børn. Og lovgivningen har understøttet det. Derfor kunne jeg godt tænke mig at spørge ordføreren om noget. Ordføreren står på talerstolen og siger, at man jo ikke skal tage og copy-paste, tror jeg var udtrykket, en vurdering fra én søskende over til en anden. Så vil jeg bare spørge, om ordføreren mener, at det, der ligger i elementet om obligatorisk søskendeundersøgelse, er, at man copy-paster afgørelser om tvangsfjernelser fra én søskende til en anden.

Kl. 14:08

Formanden (Søren Gade):

Værsgo.

Kl. 14:08

Katrine Daugaard (LA):

Det håber jeg ved gud ikke er det, der menes. Det er det jo heller ikke i nuværende lovgivning. Altså, det er jo det, der er så vildt, altså at alle jer ordførere, der stiller mig spørgsmål her, stiller spørgsmål om, at lovgivningen ikke overholdes. Og det skal den da! Der er ikke nogen, der skal være i et voldeligt hjem. Og det bør de heller ikke med den nuværende lovgivning; der skal man akutanbringes, hvis man oplyser en kommune om, at man bliver udsat for vold.

Kl. 14:09

Formanden (Søren Gade):

Lige inden hr. Frederik Vad får ordet, skal jeg sige, at vi ikke påberåber os højere magter her i salen.

Så giver jeg igen ordet til hr. Frederik Vad.

Kl. 14:09

Frederik Vad (S):

Når ordføreren svarer det, kunne jeg godt tænke mig at spørge ordføreren om noget. Ordføreren står og fortæller, at ordføreren er i tvivl om, hvor Liberal Alliance vil placere sig. Selv om man har været med til at forhandle aftalen hjem, er man i tvivl om, hvor man vil placere sig fremadrettet. Så kunne jeg godt tænke mig at spørge ordføreren, hvad det så er i den her aftale, der trækker i retning af, at Liberal Alliance måske gerne vil ende med at støtte den aftale, de selv har forhandlet på plads. Hvad er det bedste i den her aftale?

Kl. 14:10

Formanden (Søren Gade):

Ordføreren.

Kl. 14:10

Katrine Daugaard (LA):

Jamen der er en lang række gode ting i den her aftale, men det er jo ikke dem, der bekymrer os. Vi er jo nødt til at se på, at der er kommet høringssvar ind, og dem skal man jo lytte til. Dem er vi blevet bekymret over, efter at vi har læst dem. Vi havde jo bl.a. en eksperthøring – vi må sådan set ikke sige noget fra den. Det var jo ikke alle, der mødte op og hørte den, hvilket kan ærgre mig, fordi det bestemt var interessant at høre, hvad der blev sagt der. Men man kan sige, at det, der afgør, om vi bliver eller går, selvfølgelig er, om man vil lytte til os som aftaleparti, og om man vil lytte til de bekymringer og ændringsforslag, vi har. Er der fuldstændig lukket for det, er vi jo desværre nødt til at bryde en aftale, for den skal selvfølgelig være så god som muligt.

Kl. 14:11

Formanden (Søren Gade):

Jeg skal komme med en lille henstilling til, at vi også overholder tiden.

Derefter vil jeg give ordet til fru Theresa Berg Andersen fra Socialistisk Folkeparti.

Kl. 14:11

Theresa Berg Andersen (SF):

Tak for det. Nu taler ordførerne rigtig meget om de grelle eksempler, vi ser rundtomkring i kommunerne, og jeg ved, at det ligger ordføreren rigtig meget på sinde. Jeg kunne godt tænke mig at spørge, om ordføreren ikke anerkender, at et højt arbejdspres og manglende prioritering af efteruddannelse er noget af det, der mangler at blive kigget på – og også et kig på det specialiserede område – for at vi kommer i mål og løser de her skrækkelige sager.

Kl. 14:11

Formanden (Søren Gade):

Ordføreren.

Kl. 14:11

Katrine Daugaard (LA):

Det er så godt et spørgsmål – tak for det. Jo, vi mener, at man faktisk burde være startet der, for den nuværende lovgivning er jo ikke dårlig. Problemet er, at den ikke bliver overholdt. Og problemet er, at socialrådgiverne har brug for mere specialisering, mere efteruddannelse og mere tid og støtte til at gøre deres arbejde ordentligt. Derfor håber Liberal Alliance jo også, at vi i fællesskab kan være med til at forbedre deres vilkår og deres uddannelse.

Kl. 14:12

Formanden (Søren Gade):

Fru Theresa Berg Andersen.

Kl. 14:12

Theresa Berg Andersen (SF):

Tak for det. Er det så ikke lige nøjagtig derfor, at Liberal Alliance skal blive i en aftale, hvor det her er så centralt? Vi har givet hånd på, at vi skal ind og kigge på det efterfølgende. Så jeg vil da virkelig appellere til, at Liberal Alliance bider sig fast ved det her bord, så vi kommer i mål med lige nøjagtig det, som jeg ved ligger ordføreren rigtig meget på sinde. Det var en lille appel.

Kl. 14:13

Formanden (Søren Gade):

Ordføreren.

Kl. 14:13

Katrine Daugaard (LA):

Jo, og det er bestemt også med i vores overvejelser i forhold til at blive. Men vi mener også, at de høringssvar, der foreligger, er så alvorlige, at vi er nødt til at lytte til dem og nødt til at tale sammen – alle de partier, som er med – og se, om ikke vi kan gøre det bedre. Og det vil LA gerne være med til.

Kl. 14:13

Formanden (Søren Gade):

Hr. Torsten Gejl, Alternativet.

Kl. 14:13

Torsten Gejl (ALT):

Tak. I Alternativet truer vi også med at blive, selv om vi ikke er der helt endnu. Og vi har jo også haft glæden af at samarbejde med ordføreren om at prøve at finde ud af, hvordan vi kan høvle de knaster af, som gør, at vi skaber den værdi for børnene og børnefamilierne, der gør, at vi kan se os selv i det videre arbejde. Så det bliver spændende.

Hvilke af de ting, som ordføreren er bekymret for, er det vigtigst for ordførerens parti at vi ser på i lovbehandlingen?

Kl. 14:14

Formanden (Søren Gade):

Ordføreren.

Kl. 14:14

Katrine Daugaard (LA):

Vi har sendt en lang række ændringer ud, både til ordførerne og til ministeren, så hr. Torsten Gejl ved jo godt, hvad det er, LA ønsker ændret. Hvad er vigtigst? Jamen det er nok at sikre, at de rettigheder, børnene får, kan påklages, og at sikre, at vi ikke gør retssikkerheden ringere, end den er i dag.

Kl. 14:14

Formanden (Søren Gade):

Hr. Torsten Gejl.

Kl. 14:14

Torsten Gejl (ALT):

Ja, jeg har læst det. Men jeg synes, at der er værdi i det, så jeg synes også, det var rigtig fint lige at høre det som et indlæg i den her debat.

Hvis vi nu forestiller os, at der ikke bliver flyttet et komma, og at det rum, der tyder på at være der til at lave positive forandringer for at få flere med, er meget mere lukket, end vi tror, og at det bare er snak her i salen og der ikke sker noget som helst, altså at det skal vedtages, stort set som det ligger her, er Liberal Alliance så med?

Kl. 14:15

Formanden (Søren Gade):

Ordføreren.

Kl. 14:15

Katrine Daugaard (LA):

Hvis ikke vi får nogen ændringsforslag igennem, har jeg meget svært ved at se, at LA er med. Vi ønsker at gøre det bedre, og vi mener, at der er en lang række områder, hvor man med meget få ændringer kan gøre det markant bedre. Og derfor håber vi selvfølgelig, at der bliver lyttet til os.

Kl. 14:15

Formanden (Søren Gade):

Der er ikke flere korte bemærkninger. Vi siger tak til fru Katrine Daugaard fra Liberal Alliance, og jeg byder nu velkommen til hr. Peder Hvelplund fra Enhedslisten.

Kl. 14:15

(Ordfører)

Peder Hvelplund (EL):

Tak for det, formand. Som flere ordførere har været inde på tidligere, har det jo været et langt forhandlingsforløb. Jeg har heller ikke selv haft fornøjelsen af at deltage i det. Det var tidligere medlem af Folketinget fru Pernille Skipper, der deltog fra Enhedslistens side, og senere har fru Victoria Velasquez været inde over det. Men nu har jeg så fået æren af at kunne deltage i den her behandling, og jeg betragter det også som en ære, fordi jeg synes, det er et utrolig vigtigt emne, og det er også et emne, som igennem mange, mange år har været overset. For os at se er der ikke nogen tvivl om, at vi med barnets lov giver børn, der ulykkeligvis ender i anbringelsessystemet, flere og bedre rettigheder. Det er efter vores opfattelse en gruppe, som man har nedprioriteret og svigtet i alt, alt for mange år. Derfor løser loven heller ikke alle de problemer, der er på anbringelsesområdet, men det er dog et skridt i den rigtige retning.

Men vi er slet, slet ikke færdige, og det tror jeg sådan set også der er en bred enighed om blandt partierne her i salen. Men med barnets lov kommer vi et skridt længere, ikke mindst på grund af det gennemgående fokus, der er i loven, på børnenes egen stemme og ret til at blive hørt i egne sager. Samtidig skal der jo heller ikke være nogen tvivl om, at det har været et temmelig langt forhandlingsforløb, og som ordføreren fra SF også gjorde opmærksom på, er forslaget her jo også et udtryk for et kompromis.

For Enhedslisten har det været fuldstændig afgørende at kæmpe for at få mindre fokus på tvang og mere fokus på forebyggelse. For der er ikke nogen tvivl om, at anbringelser kan være nødvendige, men anbringelser alene løser ikke udsatte børns og deres familiers problemer. Børn, der er blevet udsat for omsorgssvigt, eller hvis forældre har et misbrug, har ofte brug for andet og mere. De er ikke bare potteplanter, som man kan plante om, og så er alting løst. Det synes jeg der er kommet meget mere fokus på i det lovforslag, som vi behandler her i dag, og tak for det.

Der er stadig væk også en række elementer, som vi ikke har fået løst endnu, men som også er en del af aftalen. Flere ordførere har været inde på hele spørgsmålet om efterværn, som vi selvfølgelig også ser frem til at vi får forhandlinger om, og jeg vil også godt benytte lejligheden til – sådan som fru Anni Matthiesen i øvrigt også gjorde – at pege på spørgsmålet om plejefamiliernes vilkår, hvor vi skal have langt mere fokus både på de krav, vi stiller til plejefamilierne, men selvfølgelig også de betingelser og vilkår, de arbejder under. Det er sådan set for mig fuldstændig uforståeligt, at vi har en gruppe, som varetager så vigtig en opgave i vores samfund, og som arbejder på et område, som er så ureguleret, og hvor der f.eks. ikke engang i dag findes en overenskomst. Det er selvfølgelig også elementer, som vi ser frem til at forhandle i det videre forløb.

Vi har dog stadig væk også nogle betænkeligheder ved det lovforslag, der her er fremsat. Det gælder især muligheden for at træffe afgørelser om tvangsfjernelse før fødslen. Vi er bekymrede for de biologiske forældres retssikkerhed i en sådan situation, fordi en sådan afgørelse pr. definition vil blive truffet på et ufuldstændigt grundlag. Det er også derfor, vi har stillet et ændringsforslag, som også er sendt rundt til alle ordførere, og som netop vil skærpe dokumentationskravet til at træffe sådan en afgørelse markant. Det håber jeg naturligvis de øvrige partier vil støtte, og jeg håber også, at der kan være opbakning fra regeringen til det, netop også fordi det er et ændringsforslag, som vi klart mener holder sig inden for skiven af aftaleteksten, så det egentlig bare er en bedre og mere præcis udmøntning af den aftale, vi har lavet, men som samtidig også styrker retssikkerheden og klargør lovgrundlaget på hele området. Det handler jo grundlæggende om, at vi skal sikre os, at når der skal åbnes op for muligheden for tvangsfjernelse og tvangsadoption før fødslen, så skal det være i tilfælde, hvor der er et helt ekstraordinært grundlag herfor.

Men det ser jeg frem til at vi kan tage i udvalgsbehandlingen, og vi kan forhåbentlig også dér få afklaret nogle af de andre spørgsmål, der er blevet rejst her i debatten. Men fra Enhedslistens side betragter vi det her som et kompromis. Vi betragter det som en klar forbedring af det grundlag, der blev lagt frem forud for forhandlingerne, og jeg vil også gerne takke partierne for det forhandlingsforløb, der har været, og også for det forhandlingsforløb, vi har haft sammen med regeringen. Vi ser selvfølgelig frem til at få udmøntet den her aftale og også til meget opmærksomt at følge med i den implementering, der kommer efterfølgende. Enhedslisten bakker op om forslaget.

Kl. 14:21

Formanden (Søren Gade):

Tak for det, og der er et par korte bemærkninger. Først er det hr. Torsten Gejl, Alternativet.

Kl. 14:21

Torsten Gejl (ALT):

Tusind tak for talen, og tak for at forsøge at bløde op på den her del omkring fjernelse før fødslen. Det er i hvert fald et ærligt forsøg og et ydmygt forsøg, og så får vi se, om det er nok til at tilfredsstille alle dem, der har de bekymringer. Hvis nu der ikke bliver ændret et komma i aftalen, og hvis nu alt det her skal vedtages med alle de bekymringer, der har været fra Institut for Menneskerettigheder, Justitia og alle dem, vi har talt med, men også med alle de positive ting, der er i den, altså hvis den nu skal vedtages, fuldstændig som den ligger, bliver det så med Enhedslistens stemmer?

Kl. 14:21

Formanden (Søren Gade):

Ordføreren.

Kl. 14:21

Peder Hvelplund (EL):

Nu er det jo sådan, at når vi går ind i en udvalgsbehandling, betragter jeg også lidt det som en form for fortsat forhandling, og derfor vil jeg heller ikke sige, hvad betingelserne er fra Enhedslistens side i den forhandling. Jeg vil bare sige, at Enhedslisten ikke kommer til at træde ud af den her aftale. Til gengæld er jeg også helt overbevist om, at det kan lykkes i udvalgsbehandlingen at få indarbejdet nogle af de input, der også er kommet her i løbet af forhandlingen. Men det er klart, at det her er en aftale, som Enhedslisten har indgået. Det er en aftale, som vi står bag. Det er et kompromis, der er indgået. Men det får mig ikke til at opgive troen på, at vi også igennem udvalgsbehandlingen kan sikre, at den implementering, der sker, selvfølgelig sker i loyalitet over for aftaleteksten, men at der også stadig væk er mulighed for forbedringer inden for den aftaletekst. Så det er jeg fuld af forhåbning for – også med de udmærkede mennesker, som jeg ved at vi kommer til at sidde rundt om bordet med i udvalgsbehandlingen.

Kl. 14:22

Formanden (Søren Gade):

Fru Karina Adsbøl, Danmarksdemokraterne.

Kl. 14:22

Karina Adsbøl (DD):

Tak for det, og tak for talen. Jeg kan høre på ordføreren, at ordføreren også nævner, at den her aftale er et kompromis. Sådan er det, når man laver aftaler. Det er jo svært at få det hele, som man gerne vil have det, selv om det da kunne være ønskværdigt.

Det, jeg godt kunne tænke mig at høre ordføreren om, er det, ordføreren siger om, at Enhedslisten gerne vil være loyal over for aftalen. Det forstår jeg sådan set godt, men er det sådan, mener ordføreren, at når man så kan se, at den aftale, vi laver herinde, faktisk ikke er helt så god, som den burde være, og der er kommet nogle høringssvar, som faktisk problematiserer nogle ting i forhold til det, så vil Enhedslisten til enhver tid være så loyal over for den aftale, at man ikke vil være lydhør over for ændringer? For de ændringsforslag, Enhedslisten snakkede om, er jo, i forhold til at man er loyal over for aftalen inden for rammen af aftalen, som jeg forstår ordføreren. Tak.

Kl. 14:23

Formanden (Søren Gade):

Ordføreren.

Kl. 14:23

Peder Hvelplund (EL):

Det er fuldstændig rigtigt. Jeg synes bare også, at det er vigtigt at understrege, at når jeg ser høringssvarene, er der høringssvar, der trækker i begge retninger. Der er også høringsparter, som meget klart har understreget, at det er vigtigt, at vi får vedtaget den her aftale nu. Det er klart, at hvis det havde været et fuldstændig entydigt billede, havde det jo selvfølgelig set anderledes ud.

Men det her handler om, at der er blevet rejst nogle problemstillinger, og det prøver vi selvfølgelig at imødekomme i udvalgsbehandlingen bl.a. ved at stille ændringsforslag, som vi allerede har gjort. Og der ser vi selvfølgelig frem til, at vi i udvalgsbehandlingen kan imødekomme nogle af de kritikpunkter, som bliver rejst i høringssvarene. Men jeg synes bare også, at det er forkert at tegne et billede af, at de høringssvar, der er blevet givet, entydigt siger, at her er der noget, der skal ændres, for at lovforslaget kan vedtages. Der er jo også væsentlige aktører på området, som klart understreger, at det er vigtigt, at vi får vedtaget det her nu.

Kl. 14:24

Formanden (Søren Gade):

Fru Karina Adsbøl.

Kl. 14:24

Karina Adsbøl (DD):

Jeg er med på, at der er nogle aktører, som synes, at det her vil være bedre end ingenting. Og jeg tror, at aktørerne er bange for, at det hele skal falde på gulvet, så derfor siger de: Få det her gennemført! Men altså, jeg tænker bare, at i forhold til de høringssvar, vi har fået, om lige netop det med tvangsbortadoption før fødslen er det faktisk ret mange, der går igen. Det er lige fra Socialpædagogerne til Institut for Menneskerettigheder. Så det synes jeg da er meget tydeligt, og derfor kunne det også være interessant at høre, om Enhedslisten vil ændre andet i aftalen, der ligger nu, i forhold til at børn også skal kunne anmode om at blive hjemgivet til familien, når de skal anmode om at blive anbragt.

Kl. 14:25

Formanden (Søren Gade):

Ordføreren.

Kl. 14:25

Peder Hvelplund (EL):

Nu er det jo præcis også derfor, at det er spørgsmål om anbringelser og tvangsadoption før fødslen, som vi har fokuseret vores indsats på. Og det er netop også, fordi det er et af de elementer, det har været vanskeligt for Enhedslisten at skulle se komme med i aftalen. Men jeg vil også sige, at det afgørende for os har været, at der ligger en lang række klare forbedringer i aftalen – altså spørgsmålet om, at der skal være to socialrådgivere på vanskelige sager, og spørgsmålet om, at der kommer mere fokus på den forebyggende indsats, og at vi netop skal sikre, at det ikke alene handler om tvangsfjernelse eller ikke tvangsfjernelse, men at det også handler om at sikre, at vi kan sætte ind med initiativer, før vi kommer til den situation. Det synes jeg også at man skal tage med er en væsentlig del af den her aftale.

Kl. 14:26

Formanden (Søren Gade):

Der er ikke flere korte bemærkninger, så vi siger tak til hr. Peder Hvelplund fra Enhedslisten. Jeg byder velkommen til fru Mette Thiesen fra Dansk Folkeparti.

Kl. 14:26

(Ordfører)

Mette Thiesen (DF):

Vi stod her i tirsdags, og jeg stod også her på den her talerstol og holdt min tale, og i min tale nævnte jeg billedet af en mor, der skriger sin frustration ud over Frederiksberg kommunalbestyrelse. Jeg tror også, de fleste af os godt kan huske det billede. For det var nemlig sagen om Jeanette Strauss, som på et fejlagtigt grundlag havde fået fjernet sin datter på grund af mildt sagt uduelig sagsbehandling, der også var præget af mange lovbrud. Selv om den her sag er fra 2019, er fortællingerne om kommunale lovbrud og familier, der mister deres børn på et uretmæssigt grundlag, ikke en saga blot – tværtimod, desværre. Det vælter frem.

På Langeland har disciplinen fiktive diagnoser, dårlig sagsbehandling og lovbrud, kort sagt løgn og bedrag, også været fremherskende, desværre. Heldigvis har eksempelvis Sandie, der mistede sine tvillingedrenge på et uretmæssigt grundlag, fået dem tilbage. Jeg har en hel bunke af artikler på anbringelsesområdet om fejlanbringelser, om lovbrud, om et ufuldstændigt system – et system, der bryder loven uden konsekvens. Anbringelsesområdet virker simpelt hen til at være så betændt, at jo mere man graver, jo mere råddenskab vælter der frem.

Derfor mener jeg også helt grundlæggende, at det er fatalt, at man ikke genåbner den her aftale, som ligger til grund for det lovforslag, vi behandler i dag. For forud for at vi begynder at lave mere lovgivning, burde vi simpelt hen kulegrave de ting, der er i anbringelsessystemet – børn og unge-udvalget, Ankestyrelsen – og finde ud af, om det overhovedet fungerer. Vi burde også indskrive, at kommunerne selvfølgelig skal kunne straffes for deres grove fejl og lovbrud, så man ikke som dansker står op imod et kafkask system, hvor man faktisk nærmest har tabt på forhånd. Der er ikke noget værre end at miste sine børn. Jeg sagde det i tirsdags, jeg har sagt det før i tirsdags, og jeg siger det i dag igen. Jeg vil hellere have amputeret begge mine ben uden bedøvelse, end jeg vil miste mine børn.

I den perfekte verden var der selvfølgelig ikke nogen børn, der skulle anbringes, men sådan er det jo desværre ikke, det ved vi alle sammen godt. Desværre skal nogle børn anbringes. Nogle skal også anbringes med tvang, men man må aldrig nogen sinde bruge det her som en spareøvelse. Der må ikke ske fejl, når staten fratager forældre deres børn, og desværre har vi set en stigning i tvangsanbringelser. Jeg venter sådan set stadig væk på tallene for tvangsbortadoptioner, men det er mit indtryk, at det går samme vej, desværre. Vi har sågar set eksempler på kommuner, der har ønsket flere tvangsbortadoptioner som en spareøvelse. Mange fortæller også, at de har rakt ud til kommunen for at få hjælp til deres barn, som har en diagnose, og kommunens respons har været at fjerne barnet. Det er et totalt mareridtsagtigt scenarie.

Først og fremmest er vi simpelt hen nødt til at få undersøgt, om kommunerne overhovedet magter den her opgave. Er børn og unge-udvalget den rigtige løsning? Umiddelbart er min reaktion: Nej. Og vi har jo desværre set, at kommunerne ikke magter opgaven på rigtig mange andre områder, også på handicapområdet for at tage et helt konkret eksempel. Men er børn og unge-udvalget en god nok konstruktion? Der er flere af høringssvarene, der også sætter spørgsmålstegn ved det. Eksempelvis Justitia nævner, at vi faktisk burde fjerne det fra kommunerne. Vi kan sætte spørgsmålstegn ved, om sagerne overhovedet bliver behandlet ordentligt, om man har tid nok til det. Det er der også vidnesbyrd om at man ikke har.

Derudover er vi også nødt til at få undersøgt, om Ankestyrelsen overhovedet er uvildig. Ankestyrelsen tryktester kommunens påstande, men de undersøger ikke, om kommunens påstande er rigtige. De tryktester kommunens afgørelse, men de tryktester ikke, om det, kommunen skriver, faktisk er rigtigt. Er de egentlig bare kommunens forlængede arm, der godkender deres arbejde uden overhovedet at skele til forældrenes del af historien? Det her med, at man godkender tæt på 100 pct. af alle sager, når der åbenlyst er fejl i så mange, og når Ombudsmanden faktisk har været nødt til at gå ind i nogle sager og har omgjort dem, selv om Ankestyrelsen har stadfæstet, tyder altså på, at der er noget rivravruskende galt.

Det her billede af Jeanette Strauss, der står og råber ud over kommunalbestyrelsen, er stadig printet på min nethinde. Jeg står faktisk og får helt kuldegysninger bare af at tænke på det. Det får det simpelt hen til at løbe koldt ned ad ryggen på mig. Det må bare ikke ske.

Kl. 14:31

I dag behandler vi barnets lov, selv om vi faktisk i min optik alle sammen burde sidde ved forhandlingsbordet, både på grund af de kritiske høringssvar fra yderst kompetente interessenter, men også fordi man her med det her lovforslag indfører muligheden for at tvangsbortadoptere børn, før de overhovedet er født. Det er åbenlyst, at det kan bruges som en spareøvelse. Min bekymring er, at det kommer det til at blive, og jeg tror desværre, jeg får ret. For vi har jo set eksempler på det før.

I Dansk Folkeparti er vi Danmarks familieparti. Vi er blå bloks bløde hjerte, og vi er familiernes stemme, både for dem, der er fanget i systemet, dem, der råber op og kæmper, og så det tavse flertal, der ikke har ressourcerne. Det her er også for dem.

Jeg glæder mig rigtig meget til behandlingen af det her lovforslag i udvalget. Der er rigeligt at tage fat på. For det er selvfølgelig klart, at barnets lov rummer positive elementer, det gør det selvfølgelig. Men det rummer altså også nogle rigtig bekymrende elementer – elementer, som helt grundlæggende vender hele anbringelsesområdet på hovedet. For med barnets lov er familien ikke længere en enhed. Barnet er ikke længere forældrenes, men enten sit helt eget, der svæver for sig selv, eller statens. Det er bekymrende i sig selv. Det er også et grundsyn, som vi i Dansk Folkeparti helt grundlæggende ikke køber ind på.

Men kort sagt glæder jeg mig rigtig meget til behandlingen af det her i udvalget. Vi i Dansk Folkeparti kommer til at stille en del ændringsforslag og en masse spørgsmål, fordi vi også stadig væk tror på, at hvis vi gør os umage her, kan det her blive rigtig godt. Men det, der ligger nu, er simpelt hen ikke godt nok. Tak for ordet.

Kl. 14:33

Første næstformand (Leif Lahn Jensen):

Tak til ordføreren. Der er nogle bemærkninger. Den første er fra fru Camilla Fabricius. Værsgo.

Kl. 14:33

Camilla Fabricius (S):

Jeg havde egentlig tænkt mig at stille Mette Thiesen en række spørgsmål til de faktuelle tal, der ligger, på, hvor mange børn der ikke trives; hvor mange børn der er i alkoholiserede miljøer. Men så bliver jeg alligevel optaget af den sidste del af, hvad Mette Thiesen siger fra talerstolen, nemlig at der er foretaget tvangsbortadoptioner som en spareøvelse. Hvor kan Mette Thiesen bekræfte det?

Kl. 14:34

Første næstformand (Leif Lahn Jensen):

Ordføreren.

Kl. 14:34

Mette Thiesen (DF):

Nu skal vi se (Mette Thiesen (DF) bladrer i sine talepapirer). Lolland eller Langeland Kommune havde lavet et spareforslag på 4 mio. kr., mener jeg det var, hvor man lagde op til, at man skulle tvangsbortadoptere nogle i stedet for at anbringe dem, fordi det var billigere.

Kl. 14:34

Første næstformand (Leif Lahn Jensen):

Spørgeren.

Kl. 14:34

Camilla Fabricius (S):

Kan Mette Thiesen bekræfte over for mig på Folketingets talerstol, at det er korrekt, at der ikke er tilbagevist en eneste tvangsbortadoption i Danmark?

Kl. 14:34

Første næstformand (Leif Lahn Jensen):

Ordføreren.

Kl. 14:34

Mette Thiesen (DF):

Ja. Jeg vil så sige, at jeg også kan bekræfte, at 99 pct. af de sager, der kommer i Ankestyrelsen fra kommunerne, bliver stadfæstet. Jeg brugte forleden dag eksemplet med, at hvis man har et andet land, hvor der er et valg, hvor der er en kandidat, der får 99 pct. af stemmerne, så vil de fleste tænke, at der nok er et eller andet galt. Og det er lidt det samme her. Vi har jo også set, at Ombudsmanden har været nødt til at gå ind i nogle af sagerne og faktisk har omgjort dem, hvor folk har fået deres børn tilbage.

Så der er rigtig mange problematikker i det, og nogle af de børn, som ordføreren nævnte i sin egen tale og simpelt hen spændte for den her vogn i forhold til det her lovforslag, er jo børn, som burde have været tvangsfjernet, men som ikke blev det, fordi gældende lovgivning ikke blev overholdt. Det er det, der er problemet.

Kl. 14:35

Første næstformand (Leif Lahn Jensen):

Tak. Så er næste korte bemærkning fra fru Sara Emil Baaring.

Kl. 14:35

Sara Emil Baaring (S):

Tak. Jeg må sige, at jeg faktisk sådan bliver oprigtig ked af det og også lidt bekymret, når jeg hører om ordførerens tiltro til systemet derude. Det er kommunerne, det er børn og unge-udvalgene  og det er Ankestyrelsen, der står for skud. Selv har jeg været en del af et børn og unge-udvalg i over 5 år, og jeg må bare indrømme, at i de sager, som jeg er blevet præsenteret for, har jeg aldrig nogen sinde været i tvivl – aldrig nogen sinde været i tvivl. Jeg synes, at ordføreren ikke anerkender det store arbejde og den faglighed, der ligger derude. Hvordan ser ordføreren på Dansk Socialrådgiverforenings høringssvar, i forhold til at de faktisk synes, at barnets lov her er en styrkelse?

Kl. 14:36

Første næstformand (Leif Lahn Jensen):

Ordføreren.

Kl. 14:36

Mette Thiesen (DF):

Jeg kan ikke huske, om ordføreren var til den lukkede høring, som vi var nogle stykker, der var til i Socialudvalget. Der var en lang række interessenter. Jeg tror, der var syv forskellige, bl.a. Dansk Socialrådgiverforening, og de var de eneste, der var positive. Alle de andre kritiserede det faktisk ret meget. Så det undrer mig ikke.

I øvrigt bliver der jo også givet nogle særlige uddannelser og alt muligt andet til socialrådgivere. Det synes jeg sådan set også er rigtig fint i det her lovforslag. Men hvorfor skulle de så gå ud og kritisere det? Det ville også være helt fjollet. Så det er sådan den ene ting i det.

Nej, jeg har ikke tiltro til det, når det bliver ved at vælte frem med sager, hvor man simpelt hen decideret sidder ude i kommunerne og opdigter fiktive diagnoser og opdigter fiktive børnesamtaler, der aldrig nogen sinde har fundet sted, og hvor man får omgjort sager, fordi folk har mistet deres børn på et ufuldstændigt grundlag; når man hører om Jeanette Strauss, der har fået tvangsfjernet sin datter – mistet sin datter i 5 år – og får hende tilbage nu; og når der kommer til at køre sager imod kommunerne, fordi de har brudt lovgivningen. Nej, så er min tillid bare meget, meget lille, og det er derfor, at jeg siger, at det vigtigste overhovedet på det her område ikke nødvendigvis er at lave ny lovgivning; det er at sikre, at gældende lovgivning bliver overholdt.

Kl. 14:37

Første næstformand (Leif Lahn Jensen):

Spørgeren.

Kl. 14:37

Sara Emil Baaring (S):

Så jeg skal bare forstå det sådan, at det er alle 98 kommuner ude i Danmark, som ordføreren ikke har tiltro til?

Kl. 14:37

Første næstformand (Leif Lahn Jensen):

Ordføreren.

Kl. 14:37

Mette Thiesen (DF):

Jeg har ikke nødvendigvis tiltro til, at børn og unge-udvalget er den rette instans til at tvangsfjerne børn. Jeg har selv siddet i en kommunalbestyrelse. Jeg har med vilje faktisk sagt nej til at sidde i det udvalg, fordi jeg simpelt hen ikke mente, at jeg havde kompetencerne til at sidde og tage så voldsomme beslutninger. Det var min vurdering.

Men når eksempelvis også Justitia som meget, meget kompetente interessenter siger, at de faktisk ikke mener, at det er den rigtige måde at gøre det på, synes jeg faktisk, at man skal lytte til det. Alt andet ville være ret fjollet.

Kl. 14:38

Første næstformand (Leif Lahn Jensen):

Så er det fru Rosa Eriksen.

Kl. 14:38

Rosa Eriksen (M):

Tak. Som formand for Socialudvalget vil jeg lige minde om, at man ikke refererer fra en lukket eksperthøring.

Derudover bemærker jeg i ordførerens tale, at ordføreren går meget op i, at de er blå bloks bløde hjerte. Det er jo fantastisk, og det lyder enormt godt. Men når jeg hører ordføreren tale om det her emne, synes jeg, det handler meget lidt om børnene. Det handler meget lidt om alle de børn, der lever under kummerlige forhold med, ja, rent ud sagt uduelige forældre, der ikke kan tage vare på dem. Hvordan har ordføreren det med at få de børn fjernet? Hvad skal prisen være?

Kl. 14:39

Første næstformand (Leif Lahn Jensen):

Ordføreren.

Kl. 14:39

Mette Thiesen (DF):

Allerede med gældende lovgivning kan man tvangsanbringe børn, som har det rigtig, rigtig dårligt. Det er vi sådan set i Dansk Folkeparti fuldstændig inde over. Vi mener ikke som Socialdemokratiet, at der skal være flere anbringelser, men vi mener, at der skal være de rigtige anbringelser, også nogle af dem tvangsanbringelser og også, hvis det er nødvendigt, tvangsbortadoption. Det er vi fuldstændig enige om. Vi talte også tidligere om, ordføreren og jeg, at vi skal sikre en langt bedre misbrugsbehandling, for der er alt for mange familier, hvor man lever med eksempelvis alkoholmisbrug, og det skal vi også tage hånd om.

Det, som bekymrer mig i forhold til det her, er, at man allerede i dag kan se, at der er rigtig mange kommuner, som ikke overholder gældende lovgivning. Og jeg synes faktisk, det er essensen, og så skal jeg være fuldstændig ærlig og sige, at jeg sådan set heller ikke tror, der er nogen i udvalget i øvrigt, der har været i tvivl om, at jeg er meget bekymret for det her med tvangsbortadoption før fødslen. Og så deler jeg bare ikke den grundlæggende præmis om, at en anbringelse er en forebyggende instans. Jeg mener bestemt, der skal forebyggende instanser til, men en anbringelse skal være sidste udvej.

Kl. 14:40

Første næstformand (Leif Lahn Jensen):

Spørgeren.

Kl. 14:40

Rosa Eriksen (M):

Jeg tror faktisk ikke, der er nogen herinde, der lægger op til, at anbringelser skal være en forebyggende indsats. Som en anden ordfører sagde, som har siddet i et børn og unge-udvalg, er man aldrig i tvivl. Så det er måske meget godt at gøre det tidligt for at give børnene muligheden for at tage styringen i deres eget liv og ikke blive som deres forældre, der nok har nogle udfordringer.

Du siger det her med, at du har dokumentation for, at en kommune direkte har sendt det til forslag at tvangsbortadoptere inden fødslen. Det vil jeg meget gerne have hvis du kunne sende til mig.

Kl. 14:41

Første næstformand (Leif Lahn Jensen):

Vi skal lige huske på at passe på med direkte tiltale. Ja, det er altid svært her i starten. Ordføreren.

Kl. 14:41

Mette Thiesen (DF):

Jeg kan i disse digitale tider give ordføreren et lille hint. Hvis ordføreren googler »tvangsbortadoption spareøvelse«, så kommer der både DR-artikler og alt mulig andet frem. Så det er forholdsvis nemt at finde. Men jeg har det liggende et eller andet sted nede på mit bord, så jeg kan sagtens finde det. Det undrer mig faktisk en lille smule, at man som ordfører fra et regeringsparti ikke selv er vidende om det. Men jeg oplyser meget, meget gerne i den her sag også.

Så det er en meget reel bekymring, og vi ved også, at kommunerne generelt er pressede. Det er jo også derfor, at KL faktisk siger, at de synes, det bliver svært at implementere det her på så kort tid.

Kl. 14:41

Første næstformand (Leif Lahn Jensen):

Tak. Så er det hr. Frederik Vad.

Kl. 14:41

Frederik Vad (S):

Jeg synes faktisk, det er ordføreren, der argumenterer mest ideologisk inde i salen i dag. Der bliver talt om statens børn; der bliver talt om at bryde familier op. Og så kommer der jo det vildeste spin overhovedet, som er det her med, at Socialdemokratiet bare gerne vil have flere anbringelser, og at det er et mål i sig selv, og at ordføreren jo så til gengæld vil have de rigtige anbringelser, som står i kontrast til det, Socialdemokratiet gerne vil.

Jeg kunne godt tænke mig at spørge ordføreren: Er ordføreren ikke enig i, at hvis man har en ambition om, at der skal ske flere rigtige anbringelser, så sidder der nogle søskende derude i dag, som på grund af en lovgivning, der ikke er ordentlig, ikke får de undersøgelser smidt i nakken, som der skal til, for at kommunerne får reddet dem i tide? Er ordføreren ikke enig i det?

Kl. 14:42

Første næstformand (Leif Lahn Jensen):

Ordføreren.

Kl. 14:42

Mette Thiesen (DF):

Igen kan man ikke stille det her sort-hvidt op. For der vil også være familier, hvor der er et barn, som bliver anbragt, altså et barn med en meget svær diagnose, hvilket ordføreren for Alternativet også sagde tidligere, og hvor de andre børn har det ganske fint, og hvor der absolut ingen problemer er. Så der er ikke en one size fits all i det her.

Nu glemte jeg faktisk at svare den tidligere ordfører, men der står faktisk i aftaleteksten for »Børnene Først«, at anbringelse skal bruges forebyggende. Det er bare sådan en grundlæggende præmis, jeg synes vi skal anfægte. For en anbringelse er ikke forebyggende, det må være sidste udvej.

Det kan godt være, jeg taler ideologisk. Det er, fordi jeg virkelig, virkelig er bekymret over, at man ligesom forsøger at bryde familierne op i stedet for at sige, at vi har en familie som en samlet enhed. Det er sådan set det, vi mener i Dansk Folkeparti. Vi mener ikke, at barnet er en eller anden frit svævende ting, der er herude. Vi mener, der er nogle familier, der skal hjælpes, og mange af dem skal gerne have langt bedre hjælp. Men for rigtig mange af dem, der ikke får den rigtige hjælp, er det simpelt hen, fordi kommunerne ikke overholder den allerede gældende lovgivning, og det er faktisk det, jeg synes er det største problem.

Kl. 14:43

Første næstformand (Leif Lahn Jensen):

Spørgeren.

Kl. 14:43

Frederik Vad (S):

One size fits all og anbringelse som sidste udvej, siger ordføreren. Ja, alle er jo enige om, at anbringelse er sidste udvej. Men det, der er forskellen, er, om man mener, at anbringelse er det sidste, der skal ske. En sidste udvej og det, at det er det sidste, der skal ske, er ikke nødvendigvis det samme. For problemet er, at hvis anbringelsen er det absolut sidste, der kommer til at ske, så risikerer vi jo at stå i en situation, hvor en stor del af børns barndom når at blive smadret, fordi vi ikke tør ty til et værktøj, som forebyggende kunne have sikret det her barns liv. Er ordføreren ikke enig i det?

Kl. 14:44

Første næstformand (Leif Lahn Jensen):

Ordføreren.

Kl. 14:44

Mette Thiesen (DF):

Jeg er enig i, at der ikke bliver gjort nok i forhold til forebyggelse. Jeg er selv skolelærer, tro mig, jeg har oplevet det. Vi ved også, at der eksempelvis skal fire gange så mange underretninger til, før man reagerer i forbindelse med et barn med anden etnisk baggrund, end hvis det er et dansk barn. Der har vi også en meget konkret problematik. Der er sindssygt mange steder, hvor man virkelig kan forbedre tingene ret markant, men det kan ske inden for gældende lovgivning. Det er simpelt hen, fordi man ikke er god nok til at overholde gældende lovgivning. Så jeg synes altså, at det er hovedproblematikken, og jeg er nødt til anfægte det, der bliver sagt, for det var jo sådan set hr. Frederik Vads egen statsminister, der i sin nytårstale sagde, at flere børn skulle anbringes, og det er vi bare uenige i i Dansk Folkeparti.

Kl. 14:45

Første næstformand (Leif Lahn Jensen):

Tak. Så er det fru Katrine Daugaard.

Kl. 14:45

Katrine Daugaard (LA):

Jeg spidsede virkelig ører, da jeg hørte fru Rosa Eriksen tale om dokumentation. Det er noget, vi i LA er meget glade for. Vi elsker at basere ting på fakta. Så jeg kunne godt tænke mig at høre Mette Thiesen, om hun er stødt på dokumentation for, at tvangsanbringelser sådan i sig selv er bedre. Er der dokumentation for, at flere tvangsanbringelser er bedre for børn?

Kl. 14:46

Første næstformand (Leif Lahn Jensen):

Ordføreren.

Kl. 14:46

Mette Thiesen (DF):

Nej, det er der ikke. Faktisk er det her et område, som er meget, meget lidt dokumenteret. Vi har meget lidt viden om, hvad der egentlig virker, og man vil altid kunne stille spørgsmål om – også når man ser nogle af de her børn, som til sidst måske bliver anbragt – hvad det er for nogle forebyggende indsatser, man har haft tidligere. Har der været reageret på underretninger, også fra fagpersoner, om barnet? Har der været reageret rettidigt, har der været reageret rigtigt, eller har man også haft berøringsangst, jævnfør nogle af de eksempler, jeg også nævnte over for hr. Frederik Vad? Så nej, vi har meget, meget lidt viden om det her, og det er også derfor, jeg er så bekymret for, at man som udgangspunkt har det her med, at en anbringelse nærmest bare skal bruges som en forebyggende foranstaltning. Det er vi bare dybt uenige i.

Kl. 14:46

Første næstformand (Leif Lahn Jensen):

Spørgeren.

Kl. 14:46

Katrine Daugaard (LA):

Så kunne jeg også godt tænke mig at spørge fru Mette Thiesen, om hun er stødt på dokumentation, der viser, at børn, der skulle have været anbragt, ikke er blevet anbragt, på grund af at lovgivningen er dårlig, eller om fru Mette Thiesen kun er stødt på det, i forbindelse med at lovgivningen ikke er overholdt.

Kl. 14:47

Første næstformand (Leif Lahn Jensen):

Ordføreren.

Kl. 14:47

Mette Thiesen (DF):

Det er sidste. Altså, de eksempler, som bliver nævnt i den i øvrigt meget rørende tale, som den socialdemokratiske ordfører holdt, er jo klassiske eksempler på børn, der faktisk skulle have været ikke bare akutanbragt, men også tvangsfjernet, men som ikke er blevet det, fordi lovgivningen ikke er blevet overholdt. Så det har ikke noget som helst at gøre med det lovforslag, vi står og behandler her. Det handler simpelt hen grundlæggende om, at man ikke overholder gældende lovgivning, og det er derfor, jeg siger, at det, der er det største problem på anbringelsesområdet, er, at man faktisk ikke overholder gældende lovgivning.

Kl. 14:47

Første næstformand (Leif Lahn Jensen):

Der er ikke flere spørgere, så vi siger tak til ordføreren. Den næste ordfører er hr. Torsten Gejl fra Alternativet. Velkommen.

Kl. 14:48

(Ordfører)

Torsten Gejl (ALT):

Tak, formand. Det er jo en ekstremt kompleks lovgivning, vi behandler i dag. Vi har forhandlet på mange, mange forhandlingsmøder; vi har haft en lang høringsfase; der er kommet et valg imellem; der er over tusind siders lovgivning. Det er en ordentlig omgang, men jeg tror, at fru Karina Adsbøl sagde det lidt, som jeg følte det, da hun sagde, at hvis vi vedtager det her, kommer de fleste af os nok til at gøre det med en lille knude i maven. Og for mig gør det altså ret ondt i maven lige nu.

Men det er komplekst, fordi der på den ene side som anbefaler af, at det her vedtages nu, står Red Barnet, Børns Vilkår og socialrådgiverne, som jeg hver eneste dag ville lytte til, når jeg skal have råd om forhold for anbragte børn og udsatte børn. De har så også en masse bekymringer, skal jeg lige sige. På den anden side står menneskerettighedsorganisationerne, og det er organisationer, der kæmper for retssikkerhed, Justitia, Institut for Menneskerettigheder. Og i midten står vi. Det fortæller jo, at det er meget komplekst. Hvordan er det kommet så vidt? Hvordan er det blevet så polariseret, at man nærmest kun kan være for eller imod det her nu? Jeg tror, det er, fordi det startede galt.

Det var ikke klogt af den daværende børnenes statsminister, som Mette Frederiksen kaldte sig, at gøre det til et mål i sig selv i sin nytårstale, at flere børn skal tvangsanbringes – og det gjorde hun altså. Hun sagde bl.a., at flere udsatte børn skal have et nyt hjem. Der er andre citater, der bekræfter, at hun altså gjorde flere anbringelser til et mål i sin tale. Det fik mig til at indkalde til adskillige samråd, hvor jeg sagde til hende, at jeg gerne ville se noget evidens.

Det, som det blev begrundet med i nytårstalen, var statsministerens personlige samtaler med nogle børn på Marienborg, som burde have været anbragt. Jeg vil ikke tage en eneste historie fra dem; de havde garanteret alle sammen ret i deres situation. Men anekdotisk evidens betyder at lytte til den tv-udsendelse, man ser, eller de par stykker, man kender, eller dem, man lige har mødt. Og det skal gribes mere videnskabeligt an, når vi står her. Det er selvfølgelig klart, at mennesker, der har en personlig indgang til området, da er kvalificeret til at undersøge det nærmere og kender det indgående og måske også er kvalificeret til at se ekstra godt på forskningen og forstå den, men man kan ikke bruge sine egne erfaringer direkte i en sag, der er så vigtig som den her; der må man se på videnskaben.

På ryggen af den udtalelse om, at flere skulle anbringes, startede vi så lovbehandlingen. Og jeg husker flere steder, hvor der blev lagt op til flere anbringelser som et mål i sig selv. Jeg husker også, hvordan vi arbejdede dem ud en for en. Og jeg husker faktisk et godt sammenhold på det punkt mellem os, for der var flere end mig, der havde indkaldt til samråd for at få en videnskabelig forklaring på, hvorfor anbringelse var et mål i sig selv, hvilket vi ikke fik.

Jeg undersøgte det rigtig, rigtig grundigt. Når man indkalder en minister i samråd om det, skal man selvfølgelig undersøge, om der er masser af evidens for, at anbringelser i sig selv er en god ting. Hvis jeg fandt noget, vil jeg sige, at det faktisk var det modsatte. Det er jo ikke et særlig let område at forske på, men den smule evidens, jeg kunne finde, sagde mere tydeligt: Prøv at holde sammen på familien, det er måske det, som er en god idé. Det betyder ikke, at der ikke er børn, der skal anbringes. Det betyder heller ikke, at det kan være en god idé at anbringe børn tidligt. Men der skal ikke anbringes flere, der skal ikke anbringes færre, og der skal ikke i forvejen lægges et mål ud til sagsbehandlerne om, at de skal anbringe nogle flere eller nogle færre. Der skal anbringes lige præcis dem, der skal anbringes, ud fra de kriterier, der er, og den lovgivning, der er – og som de dygtige sagsbehandlere, der sidder derude, kan afgøre.

Jeg tror, at jeg må indrømme, at der i den her lovproces, hvor vi har arbejdet meget hårdt for at få dæmmet op for det her med, at flere automatisk skulle anbringes, var nogle ting, som kom som andenprioritet for mig, men som vi har nået at tænke over, nu der har været et valg. Vi har haft tid, og der er kommet høringssvar. Der er mange ting, som jeg tænker at vi ikke skulle have ladet stå, som det stod. Nogle af de ting handler om det med, at man kan anmode om anbringelse, men at man ikke kan anmode om at komme hjem, som Danmarksdemokraternes ordfører sagde.

Kl. 14:52

Der er det med søskendeanbringelser, hvor Moderaternes ordfører her fra talerstolen som medlem og som repræsentant for regeringen siger, at hvis storesøster skal anbringes, skal lillesøster nok også. Der knækker kæden for mig. Det ved vi ikke. Hendes argumentation var ydermere baseret på, om det misbrug og de problemer, der er i den familie, ikke er lige så slemt for søsteren og broren, som det er for den, der bliver anbragt. Jamen det er ikke hovedparten af familierne, hvor der er den type problemer. Så vidt jeg læser tallene, er det 13 pct. af anbringelserne generelt, der bunder i alkoholmisbrug og vold og den slags.

Vi er også bekymret for det her med tvangsbortadoptioner. Vi er bekymret for forældrepålægget, i forhold til at forældrene skal straffes, hvis børn ikke vil i skole eller have undervisning. Det er Autismeforeningen sindssygt bange for, altså at der er nogle forældre, der ryger med i købet, fordi deres børn er endt i en fuldstændig umulig situation, og så skal de til at straffes for det. Der er også det her med, at anbringelsen ikke længere er den sidste udvej.

Alle de ting er vi bekymrede over, men vi ved jo godt, at vi ikke får hele pakken af forandringer, som vi gerne vil have, men det er inden for det spektrum, at vi prøver at finde nogle ændringsforslag, som er så meget inden for aftalen, at de måske kan komme igennem, sammen med de andre partier. Så vi truer med at blive, men det er svært, når det er så stor en kamel, der skal sluges. Så jeg håber, at vi kan file lidt af og gøre det lidt mere værdigt og sørge for, at de ting, som menneskerettighedsorganisationerne er allermest utilfredse med, kan blive løst.

Med hensyn til at loven ikke bliver overholdt vil jeg sige, at jeg ikke har de store forventninger til, at den nye lov vil blive overholdt. Okay, vi får to sagsbehandlere på, og det er altid en fordel. Det er stensikkert. Men det er jo et systemsvigt, der gør, at lovgivningen ikke bliver overholdt – på sundhedsområdet, socialområdet, beskæftigelsesområdet, børneområdet, anbringelser, handicapområdet. Vi ser det overalt. Altså, Ankestyrelsen har modtaget en halv million klager på 10 år. Heraf er der omstødt en række sager, men der er ikke sanktioneret en eneste gang hos bl.a. kommunerne. Så er systemet efter min mening dysfunktionelt, og det skal vi se på, men vi skal se på det et andet sted efter min mening. Vi skal se på det med hensyn til at få indført en forvaltningsdomstol, som vi er det eneste EU-land der mangler.

Jeg havde håbet, at vi ni partier kunne have slået os sammen og sagt, at det her skal åbnes, files til og gøres i orden. Jeg tror, vi havde haft held med det. Der er så nogle partier, der siger, at vi faktisk i de forhandlinger, der har været, har fået rigtig meget igennem, og at de så faktisk gerne vil stoppe her. Det har jeg faktisk respekt for. Der er andre, der siger, at det kunne gå hen og blive værre. Det er også et argument, jeg har respekt for. Der er andre igen, der siger, at der kommer nogle ekstremt vigtige ting nu: forhold for plejefamilier, efterværn og andre ting. Der er mulighed for måske at høvle nogle yderligere kanter af. Det synes jeg også at man skal have respekt for.

Det betyder jo, at vi ikke kan samle så tydelig og stærk en koalition, at vi kan tvinge noget igennem, hvilket jeg måske tror at vi kunne have gjort. Det får vi aldrig at vide. Vi i Alternativet vil balancere på at prøve at finde en vej til at blive i det her. Jeg har selv været med i forhandlingerne, og det var masser af møder, og vi lagde ekstremt meget arbejde i det. Og jeg synes, at vi var med til at skabe værdi i forhold til at få målet om, at flere skulle anbringes, ud – undtagen med hensyn til søskendeanbringelserne, hvor det desværre stadig væk er med et betragteligt millionbeløb som hjælp. Det kan jo sagtens være, at det barn, som bliver anbragt væk fra en familie, har tre søskende, men at barnet er meget, meget presset, har en diagnose og ikke kan eksistere i den familie uden at få så store problemer, at det ikke er værdigt for barnet selv, og uden at skabe så store problemer for søskende og forældre, at det simpelt hen ikke går.

Så med disse ord, formand, er vi stadig væk i proces hos Alternativet, men har været utrolig glade for den indgående dialog, der har været mellem alle oppositionspartierne omkring barnets lov.

Kl. 14:57

Første næstformand (Leif Lahn Jensen):

Og det bliver ikke det sidste ord fra ordføreren, for der er nogle korte bemærkninger, der også skal svares på. Den første er fra fru Camilla Fabricius. Værsgo.

Kl. 14:57

Camilla Fabricius (S):

Tak for det, og også tak for et godt forhandlingsforløb. Vi er jo nogle af de få, der er tilbage af ordførerkredsen, men heldigvis er rigtig mange af partierne tilbage.

Der, hvor jeg har lyst til at tage ordet, og det har i virkeligheden været noget, jeg har haft lyst til at stille ordføreren spørgsmål om mange gange, er til diskussionen om anekdotisk – anekdotisk – fortælling. Jeg har svært ved at forstå, at Alternativet på den ene side er et parti, som påberåber sig retten til at italesætte menneskers levede erfaringer. Værdien af samfundet bringer vi ind i Folketingssalen, rigtige menneskers fortællinger er med til at bidrage til, hvordan vi laver bedre lovgivning. Helt konkret handler det jo om de anbragtes vilkårs fortællinger. Det handler om BørneTelefonens mange fortællinger. Vi har Børns Vilkår, der har undersøgt, hvordan vold opstår i familierne, og vi har tal på tal, der viser, at det ikke er anekdotisk, men ...

Kl. 14:59

Første næstformand (Leif Lahn Jensen):

Tak. Ordføreren.

Kl. 14:59

Torsten Gejl (ALT):

Nu nåede spørgsmålet jo ikke at blive færdigt, så jeg ved ikke, om jeg forstod det helt. Men det, jeg mener, er, at vi vel skal læne os op ad videnskaben. Jeg er træt af at høre personlige historier fra enkeltpersoner, som har haft en oplevelse, eller som kender nogen, der kender nogen, eller som har set noget i fjernsynet. Jeg siger ikke, at de ikke kan have en relevans i forståelsen af det store billede, men man kan ikke basere politiske beslutninger, der er så vigtige som det her, på det, jeg kalder anekdotisk evidens.

Kl. 14:59

Første næstformand (Leif Lahn Jensen):

Spørgeren.

Kl. 14:59

Camilla Fabricius (S):

Min pointe er her, at det kan vi jo ikke med noget som helst politik. Men det, vi kan, er, at vi kan forklare, hvorfor vi gør det. Så når omkring 2 pct. bliver udsat for voldtægt og seksuelle overgreb, og når 10 pct. af børn har forældre, der har et misbrug, og det alligevel kun er 1 pct., der bliver anbragt, er det jo faktuelt sådan, som det er ude i Danmark, og så sætter vi menneskelige historier på, og der er det, jeg ikke forstår, hvorfor ordføreren ikke vil tage helt almindelige menneskers levede liv ind i Folketingssalen.

Kl. 15:00

Første næstformand (Leif Lahn Jensen):

Ordføreren.

Kl. 15:00

Torsten Gejl (ALT):

Altså, jeg mener, at det, ordføreren starter med, er det rigtige. Jeg kan godt i går have fulgt med i en tv-udsendelse, der har berørt mig dybt følelsesmæssigt, men jeg prøver at efterlade de følelser uden for Folketingssalen og se på, hvad der mest sker, hvad videnskaben siger, og hvad dem, der ikke bare har undersøgt 1, 2, 3 eller 4, men har undersøgt 1.000, siger. Det er også derfor, jeg anerkender det første af det, ordføreren siger, med f.eks. Børns Vilkårs erfaringer.

Kl. 15:00

Første næstformand (Leif Lahn Jensen):

Så er den næste fru Rosa Eriksen. Værsgo.

Kl. 15:00

Rosa Eriksen (M):

Tak for ordet. Jeg citerer fra Socialministeriets hjemmeside:

»Alternativet har kæmpet for, at der i Børnene Først kom mere fokus på forebyggelse, familieperspektiv og en retorik, som ikke har et mål om at fjerne flere børn. Det synes vi er lykkedes.«

Citatet er fra hr. Torsten Gejl. Hvad har ændret sig så markant, siden hr. Torsten Gejl har sagt det her? Ordføreren må have været med i hele forhandlingsprocessen. Hvad er der sket?

Kl. 15:01

Første næstformand (Leif Lahn Jensen):

Ordføreren.

Kl. 15:01

Torsten Gejl (ALT):

Det er et virkelig godt spørgsmål. Jeg prøvede også at sige det i min tale. Jeg tror, vi havde så meget fokus på at få ting, vi syntes var så slemme, i aftalen ud – altså de punkter, som understøttede flere anbringelser som mål i sig selv – at vi var helt udmattede og tænkte: Okay, det lykkedes. Og der tror jeg, at jeg overså nogle af de punkter, jeg har nævnt i dag. Jeg tror, at en af grundene til, at jeg er blevet opmærksom på dem, er, at vi har fået så massivt mange henvendelser fra f.eks. menneskerettighedsorganisationerne, og at de er blevet udtrykt så utrolig tydeligt i høringssvarene. Det er nogle af de grunde, der er til, at jeg synes, der er nogle knaster, der er rigtig store.

Kl. 15:02

Første næstformand (Leif Lahn Jensen):

Spørgeren.

Kl. 15:02

Rosa Eriksen (M):

Tak for det. Det er jo ærgerligt, når man selv kan se tilbage og tænke, at man ikke har gjort et godt nok stykke arbejde. Ligesom jeg spurgte ordføreren fra et af de andre partier, vil jeg også spørge ordføreren: Hvad er det, der skal ændres i loven, som er udslagsgivende for, at Alternativet vil træde tilbage i aftalen?

Kl. 15:02

Første næstformand (Leif Lahn Jensen):

Ordføreren.

Kl. 15:02

Torsten Gejl (ALT):

Altså, nu er jeg jo en gammel nok rotte til ikke at stå og vise alle mine kort her på talerstolen, når vi skal ind i en spændende forhandling, men jeg vil da sige, at det omkring at bortadoptere børn før fødslen er én ting. En anden ting er forældrepålægget. Og så ville jeg sådan håbe, at vi f.eks. med hensyn til søskendeanbringelser kunne dreje det lidt, så der kom lidt mere fokus på, at det ikke er alle søskende, der skal af sted, fordi en kommer det.

Kl. 15:03

Første næstformand (Leif Lahn Jensen):

Så er det fru Katrine Daugaard.

Kl. 15:03

Katrine Daugaard (LA):

Jeg vil starte med en anekdote. Jeg blev faktisk optaget af anbringelsesområdet allerede som barn, bl.a. fordi jeg så en dokumentarfilm i fjernsynet. Den hed »Er du mors lille dreng?«, og allerede dengang blev der jo rejst spørgsmål om, om vi gjorde det godt nok, om vi lod børnene blive for længe i familien, så de blev ødelagt af det. Som voksen har jeg igen set den, og det, Jørn blev ødelagt af, var jo netop, at sagsbehandlerne ikke gjorde deres job godt nok, nemlig at sige stop i tide. Jeg har også genlæst artikler om Brønderslevsagen, Tøndersagen, Langelandsagen, Frederiksbergsagen og Bornholmsagerne. Alle de her sager handler jo om, at lovgivningen ikke bliver overholdt godt nok. Ser du, at vi i barnets lov får gjort op med det her?

Kl. 15:04

Første næstformand (Leif Lahn Jensen):

Ordføreren.

Kl. 15:04

Torsten Gejl (ALT):

Ja, med noget af det – der er også gode ting – men ikke med nok af det, og det er også derfor, jeg har nævnt en række af de ting, jeg godt ville have gjort bedre. Jeg er ked af at hakke på sagsbehandlerne, i og med at der faktisk er få omgørelser på det her område og at jeg synes, det er et systembrist. Jeg synes, det er et system, der ikke fungerer, når der bliver truffet så mange forkerte afgørelser. Og vi har en mærkelig instans i Danmark, der hedder Ankestyrelsen, som man ikke har valgt at have noget andet sted i Europa.

Jeg tror, at hvis man havde et sted, hvor kommunerne, f.eks. kommunaldirektørerne eller politikerne, kunne mærke det lidt mere på pengepungen, hvis deres kommune blev ved med at lave fejl, så ville man nok sørge for at få forholdene ordnet så meget, at man på en god måde kunne hjælpe sagsbehandlerne til at lave nogle færre fejl eller måske endda kunne lade dem bruge deres egen faglighed i arbejdet med f.eks. udsatte børn.

Kl. 15:05

Første næstformand (Leif Lahn Jensen):

Spørgeren.

Kl. 15:05

Katrine Daugaard (LA):

Så i forhold til at få stoppet de her incitamenter til at lave lovbrud kunne Alternativet så være med på, at vi måske, hvis ministeren kunne have interesse i det, fik med i barnets lov, at vi på en eller anden måde blev enige om at få stoppet de her lovbrud, der foregår? For vi har da i LA store bekymringer, i forhold til hvorfor man, når man ikke overholder den nuværende lovgivning, så skulle overholde barnets lov.

Kl. 15:05

Første næstformand (Leif Lahn Jensen):

Ordføreren.

Kl. 15:05

Torsten Gejl (ALT):

Jeg synes, man prøver ved at sætte to sagsbehandlere på. Jeg synes, at manglen på retssikkerhed er et generelt problem i den offentlige forvaltning. Vi kan godt lave kneb på det ene eller det andet område, som prøver at dæmme op for det, og det vil jeg også gerne støtte, men jeg tror, vi løber tør for idéer, før vi får den retssikkerhed. Det er derfor, jeg tror, vi bliver nødt til at lave en forvaltningsdomstol, ligesom man har i de andre EU-lande.

Kl. 15:06

Første næstformand (Leif Lahn Jensen):

Så er det fru Maria Durhuus.

Kl. 15:06

Maria Durhuus (S):

Tak, og tak for en god tale. Jeg har et spørgsmål til ordføreren omkring det her med indsamling af data, altså af empiri – og ordføreren kaldte det noget andet, men det kan jeg ikke huske lige nu. For data er jo en sjov størrelse; de kan fortolkes, fuldstændig som man ønsker det. Man kan indsamle tal og statistikker, og så kan man forstå det på den måde, som man ser i forhold til mange andre ting, hvor man indsamler noget data, og så bliver det fortolket. Det, mit spørgsmål går på, er, hvordan ordføreren forestiller sig at vi kan indsamle de her data – det tager jo tid at bearbejde det og fortolke det og se på gentagelser – uden at vi i mellemtiden skader nogle børn. For jeg kunne også fortælle dig anekdoter, men jeg skal nok spare dig for det. Med anekdoter er jo også noget af det, der er livserfaring, og som vi, der har arbejdet inden for området, tager med os ind i arbejdet, så anekdoter og livserfaring er jo ikke altid af det dårlige. Vi vil også gerne høre børnenes fortællinger som anekdoter.

Kl. 15:07

Første næstformand (Leif Lahn Jensen):

Den socialdemokratiske spørger skal også huske på, at man ikke bruger direkte tiltale. Så er det ordføreren.

Kl. 15:07

Torsten Gejl (ALT):

Det er svært at forske i det her. Det er svært at gøre det på en værdig måde, for det er jo svært at sætte børn i en rigtig, rigtig uværdig situation og så have en kontrolgruppe. Så når jeg har kigget efter forskning på området, har det derfor været svært at finde. Der er en del i Sverige. Så det første, man kan gøre, er at se, hvad der er rundtomkring i Europa, og så ville jeg snakke med videnskabspersoner om, hvordan man kan lave et forskningsmæssigt setup, som kunne gøre os klogere på det her, for det synes jeg vi savner lidt. Vi er der, hvor anekdoterne kommer ind og styrer for meget efter min mening. En anekdote og en oplevelse af et tv-program kan sagtens rejse en interesse i en, som gør, at man bliver utrolig optaget af en ting og undersøger det rigtig, rigtig grundigt. Og hvis der kommer nogle af mine medarbejdere og siger: Har du set det der i tv, Torsten? så ser jeg det gerne. Men jeg siger også: Prøv at undersøge det dybere – er der nogen, der mener det modsatte, hvor mange mener det her, og hvad siger videnskaben? Så jeg foragter ikke vigtige historier fra det virkelige liv, men de inspirerer mig til at blive klogere på, om det også gælder for f.eks. 1.000 mennesker.

Kl. 15:08

Første næstformand (Leif Lahn Jensen):

Spørgeren.

Kl. 15:08

Maria Durhuus (S):

Tak. Et andet ord, jeg får lyst til at sige, når jeg hører ordførerens tale, er tillid. Har ordføreren i forhold til hele tænkningen omkring barnets lov nogle forslag til, hvordan vi genopbygger tilliden? For det er med stor sandsynlighed ikke sagsbehandlerne ude i kommunerne, som sidder og tænker på sig selv som lovbrydere eller ønsker at være lovbrydere, og det er jo beklageligt, at det meget er det, vi sidder og taler om. Så hvordan får vi genoprettet tilliden? Har ordføreren nogle bud på det?

Kl. 15:09

Første næstformand (Leif Lahn Jensen):

Ordføreren.

Kl. 15:09

Torsten Gejl (ALT):

Jeg er enig i, at det er en systembrist. Vi er nødt til at lave systemforandringer for at genopbygge den tillid. Det skal være sådan, at når en kommune gang på gang laver fejl, som i mange tilfælde gavner dens egen økonomi – jeg siger ikke i alle de tilfælde, vi taler om i dag, men i mange tilfælde – så skal der være nogen, som sætter foden ned første eller anden gang i stedet for syvende, ottende eller niende gang, efter at det har været frem og tilbage til Ankestyrelsen mange, mange gange, og mit bedste bud vil være en forvaltningsdomstol. Jeg ved godt, at jeg bruger ordet tit, men det er mig en gåde, at vi ikke er mere nysgerrige på det i forhold til at få styrket retssikkerheden, når de organisationer, der hæger om retssikkerheden, er så fortvivlede.

Kl. 15:10

Første næstformand (Leif Lahn Jensen):

Der er ikke flere korte bemærkninger, så tak til ordføreren. Den næste ordfører er hr. Kim Edberg Andersen fra Nye Borgerlige.

Kl. 15:10

(Ordfører)

Kim Edberg Andersen (NB):

Tak for det, og tak til Torsten Gejl for dybest set at tage alle pointerne i min tale. Så nu skyder vi fra hoften i stedet for, for jeg er faktisk rigtig, rigtig enig i meget af det, hr. Torsten Gejl siger. Men altså, i Nye Borgerlige er vi jo ikke bundet af at være med i den her aftale, og derfor har jeg så også haft fornøjelsen af at læse de mange, mange sider i dybden, og jeg kan virkelig godt lide barnets lov.

Men jeg er også belastet af flere ting; jeg har nogle anekdoter selv. Jeg er jo et af de børn, som har boet i plejefamilie; jeg har prøvet at sove mangen en nat under et bord på Planet Pubben i Aalborg Øst; jeg har lært at vaske tøj og lave mad som ung. Det er jo de børn; det er sådan nogle som mig. Nu er jeg noget mere gråhåret, end da jeg var barn, men det er jo de skæbner, vi alle sammen snakker om herinde.

Det er jo det, der berører os alle sammen, og jeg kan godt lide argumentet om barnets lov, men som politiker bliver jeg også bekymret, når jeg ser en lov, hvor vi i stedet for den sædvanlige lange smøre om alt muligt – altså det her med henvisning til og lov ifølge et eller andet – får den her overskrift, der hedder barnets lov.

Det bliver jeg især, når jeg også har hørt statsministerens tale om flere tvangsfjernelser. For tvangsfjernelser kan faktisk være nødvendigt – nogle gange. Men spørgsmålet og bekymringen er nok for mig det her, om det er tvangsfjernelsen, vi søger, eller om det er hensynet til barnets behov, vi søger.

Jeg er fra et parti, hvor familie betyder noget. Familie betyder noget, fordi selv om vi går ind for individets rettigheder rigtig mange steder, ved vi også alle sammen, at familie er det, som i sidste ende gør os alle sammen stærkere, og nok også det, som – også for de børn, der oplever en opvækst, der ikke er perfekt – bliver et punkt at falde tilbage på. Og min bekymring går primært på, at jeg nu ser en lov, der med de bedste intentioner åbner op for, at vi får tvangsfjernet for mange.

For vi er alle sammen enige om, at der skal tvangsfjernes nok. Der skal nemlig lige præcis tvangsfjernes nok, men tvangsfjerner vi for mange, skader vi også børn, og vi skader dem et sted, som vi ikke har nogen mulighed for at komme tilbage til og rette op på bagefter. Vi kan jo alle sammen tage et eller andet eksempel og male det op herinde, og jeg synes desværre, det bliver meget polariseret med debatten i dag.

Det håber jeg ikke den fortsætter med at være. For jeg vil rigtig gerne være med, selv om jeg ikke stemmer for, og fortælle om alle de fede ting, som plejefamilier kan være, om alle de gode ting, om, at grunden til, at jeg ikke blev HA-rocker, og at I desværre døjer med mig herinde i dag, er en plejefamilie, der gav mig familierelationer og gav mig de rigtige værdier på et tidspunkt i livet, hvor jeg ellers nok var gået i stykker. Så vi har behov for systemet. Det har vi bestemt. Men vi har også behov for respekten for, at familien er et ekstremt vigtigt anker for mennesker.

Jeg hører også, at der er en lov her, som vi alle sammen nok kunne blive enige om, hvis vi havde lidt mere tid; jeg føler også, at der måske er lidt tidspres, sådan at i stedet for at vi gjorde det her lige lidt længere og gjorde den her lov helt fantastisk fra starten, skal den ligesom på nu, selv om vi allerede godt ved nu, at vi har nogle kommuner derude, hvor loven, som den er – uperfekt, måske, i forhold til det, vi kommer med – ikke bliver håndhævet ordentligt. Vi ved det faktuelt.

Jeg har siddet i en kommunalbestyrelse – og jeg siger ikke, at vi sidder i en kommunalbestyrelse og siger, at nu skal vi spare, og at der er nogle, der ikke må blive anbragt, men vi siger noget andet. Vi siger: Nu skal I spare 5 pct. med grønthøsteren på hele området. Og vi lægger et pres på nogle socialrådgivere, som jeg faktisk tror har en ekstremt god faglighed, men de kan ikke nå det. De siger det selv, altså at nogle gange er det økonomi, der spiller ind, i forhold til hvad man vælger. Og det er billigere at bortadoptere, end det er at sætte i plejefamilie, og hvis man er presset på økonomien, er det så det, man vælger, for man vil jo det bedste for barnet, og det er cirka lige godt, men man sparer lidt.

Det kan jeg godt være bekymret for, og jeg hører ikke, at vi har det fokus på at rette systemet i den her lov, og derfor er mit og Nye Borgerliges standpunkt som udgangspunkt – og jeg er altid åben for at nå at flytte mig, også inden for de næste, sidste 30 dage her – at vi skal fikse det system, der er i stykker.

Så skal vi bruge lidt længere tid og mødes alle sammen om at lave så vigtig en lov som barnets lov, og jeg håber – vi er godt nok det mindste parti; vi er ikke blevet mindre i den her uge, men vi er det mindste parti – at I lytter til de små en gang imellem, og jeg håber, at det måske lige er en finger i jorden og så lige en halv runde eller en runde mere, der skal til, inden vi smider barnets lov ud over rampen samlet. Tak for ordet.

Kl. 15:15

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det social- og boligministeren.

Kl. 15:16

Social- og boligministeren (Pernille Rosenkrantz-Theil):

Og så siger man, at personer ikke betyder noget i politik. Jeg skulle hilse at sige, at der er enkelte partier, der er skiftet over i nogle andre positioner efter valget, og sådan skal det jo også være – at man kan det – men det er lidt overraskende at følge med i den udvikling.

Det her er nuancernes holdeplads. Nu var der nogle, der blev enormt sure over, at der blev fortalt anekdoter heroppefra, og så vil jeg fortælle noget af det der helt personlige, som man egentlig overhovedet ikke burde fortælle heroppefra. Men jeg har faktisk virkelig ikke kunnet sove i nat, og det var, fordi det her er så alvorligt. De gange, hvor jeg ellers har haft det på den måde, har været de gange, vi har sendt soldater i krig fra det danske Folketings side. Det synes jeg også har været nogen af de allertungeste og allersværeste beslutninger at træffe. Det her har samme kaliber.

Det er jo, fordi jeg mener, at det værste justitsmord, man kan begå mod mennesker, er at tage deres børn fra dem uretmæssigt. Omvendt mener jeg, at det værste justitsmord, man kan begå mod børn, er ikke at fjerne dem, hvis de har behov for at få skabt en anden livsbane. De to ting er til stede samtidig, når vi taler om det her. Jeg mener godt, de ting kan være til stede samtidig. Jeg mener godt, man kan insistere på at undgå begge. Jeg er faktisk enig, når der bliver sagt, at den gældende lovgivning ikke bliver overholdt. Det er da et kæmpeproblem – det er da et kæmpemæssigt problem, at der bliver begået så mange fejl, som tilfældet er. Heldigvis er det ikke fejl i anbringelsesgrundlaget – det skal vi lige have med – for det er rigtigt, at der findes enkelte sager, hvor børnene er blevet fjernet uretmæssigt, men langt de fleste af de fejl, der omtales, er procedurefejl. Men de må da heller ikke ske. De procedurer er jo ikke lavet for sjov. De er jo sådan set lavet, fordi der er mennesker, der skal høres: Børnene skal høres, forældrene skal høres. Så det at lave procedurefejl er rigtig alvorligt. Og så er det jo ikke bare alvorligt, men jo decideret livsødelæggende de gange, hvor det også handler om, at der har været fejl i selve anbringelsesgrundlaget. Der er det jo livsødelæggende både for barnet og for forældrene. Den holdning kan efter min mening godt være til stede. Og jeg mener, at der er et kæmpeproblem med at få overholdt den lovgivning, der er i dag.

Det kan godt være til stede, samtidig med at jeg helt uforandret mener, at vi anbringer for få børn i Danmark. Og det gør de partier, der har skrevet under på den her aftale, vel også. Ellers havde man vel ikke skrevet under på den. For med den her aftale er der sat et betydeligt millionbeløb – 300 mio. kr. – af til at anbringe flere børn. Det vil sige, at de partier, der har været med til at indgå den her aftale, jo med åbne øjne har sagt ja tak til flere anbringelser. Det er jo ikke alle mulige anbringelser. Det, der koster de 300 mio. kr., er den automatiske søskendeundersøgelse. Der er nemlig ikke nogen automatik i, at søskende bliver anbragt. Så uklogt er Folketinget heldigvis ikke. For Folketingets partier kan godt, når man sidder inde i forhandlingslokalet, se alle nuancerne.

Selvfølgelig kan der være familier, hvor der er behov for, at det ene af børnene bliver anbragt – selvfølgelig kan det være sådan. Men i rigtig mange familier vil det være sådan, at der, hvor det er giftigt for storesøsteren, er det det også for lillesøsteren. Og de nuancer synes jeg man har fundet en rigtig fin balance i ved at sige, at det, der skal være automatik omkring, er søskendeundersøgelsen, altså det, at man går ind og kigger på søskende.

Så er det fuldstændig rigtigt, som fru Katrine Daugaard siger, at det kan man da sagtens gøre ifølge den lovgivning, der allerede gælder. Ja, man kan gøre det, men man skal ikke gøre det, og man skal heller ikke forklare, hvorfor man ikke har gjort det, og man skal heller ikke forklare, hvorfor man ikke har anbragt de andre søskende. Det betyder, at der er børn, der er blevet efterladt uden den omsorg, jeg mener de burde have haft.

Jeg vil sige det sådan, at hvis jeg som minister stod og sagde det samme, som LA og DF har sagt heroppefra, nemlig at det bare er den nugældende lovgivning, der skal overholdes – det er bare den nugældende lovgivning, der skal overholdes – ville alle sammen og med rette opfatte det som total ansvarsforflygtigelse. Og det mener jeg faktisk også det ville være. Der er også en del af det her, der handler om lovgivning, der ikke er god nok, og det er jo derfor, vi skal stramme bardunerne med noget lovgivning.

Så er der rigtig meget af det, der handler om kommuner, der ikke efterlever den lovgivning, der er – enig – og det er jo derfor, det her er nuancernes holdeplads. Men jeg mener, at det er ansvarsforflygtigelse fra Folketingets side, hvis man vurderer, at Folketinget overhovedet ingen skyld eller ansvar har i den her sammenhæng, at lovgivningen er helt perfekt, så det stykke arbejde, vi har lavet fra Folketingets side, er helt perfekt, men kommunerne har hele ansvaret, fordi de ikke gør det godt nok. Nej, nej, den går altså ikke. Det er simpelt hen for let. Jeg mener, at en del af ansvaret ligger herinde på Christiansborg og ligger i de regler og rammer, vi har givet på det her område.

Kl. 15:21

Nå, så bliver vi altså nødt til at tale om nogle af de der ting, der er rigtig svære. Jeg synes, det fylder for lidt også i debatten i dag, vil jeg gerne sige, og vi kan ikke lide at tale om det, fordi det er utrolig grimt, og det er rigtig, rigtig svært. Men når jeg lægger tal ud i dag på de sociale medier i forbindelse med den her debat om, hvor mange børn der bliver begået seksuelle overgreb imod, og hvor mange børn der bliver begået vold imod, og hvor mange børn der lever i familier med misbrug, så reagerer folk typisk ved at sige, at det er nogle meget voldsomme tal, og hvor jeg dog har dem fra – altså underforstået, at jeg overdriver. Virkeligheden er, at de tal, jeg har lagt op, er de mest konservative skøn, der er på området.

Jeg vil gerne nævne nogle af dem, for indimellem kommer det til at lyde, som om vi anbringer i flæng, og det er den sidste ting, jeg vil sige godt kan være i rummet samtidig. Altså, 1) man kan godt mene, at vi skal spænde bardunerne på retssikkerheden, det gør vi med barnets lov, og samtidig mene, at 2) der skal anbringes flere børn, det gør vi med barnets lov, og 3) have øje for, at der er nogle mennesker, der føler sig truet af et system. Der er borgere med handicap, der henvender sig og føler sig truet af, at der er risiko for, at de kan få anbragt deres barn, hvis ikke de gør dit, dut eller dat, som kommunen siger. Det er jo rædselsfuldt – uha, uha – og man kan mærke det helt ned i maven som forælder. Vi skal kunne mene og rumme de ting samtidig.

Så de tre ting mener jeg at vi skal have med, og så bliver vi nødt til at tale om de tal. For hvis vi har sagt alle de tre ting – ja, der er retssikkerhedsproblemer, ja, der er nogle børn, der burde have været anbragt, som ikke er blevet anbragt, og det prøver vi at tage hånd om, bl.a. med søskendeundersøgelsen, og ja, det er også rigtigt, at der er nogle, der føler sig uretmæssigt truet af, at deres børn risikerer anbringelse, fordi der er problemer og måske en uenighed mellem kommune og forældre om, hvad for nogle redskaber der skal i brug – så vil jeg sige, at debatten handler rigtig meget om de forhold, jeg lige nævnte der, og for lidt om det andet, fordi vi synes, det er grimt.

Det her notat kan oversendes til udvalget efterfølgende, og det har Socialministeriet lavet forud for behandlingen i dag, og det er en opsummering af forskellige videnskabelige rapporter, bl.a. fra VIVE og Sundhedsstyrelsen og Danmarks Statistik: Der er lidt under 1 pct. af børnene, der bliver anbragt i Danmark – lidt under 1 pct. af børnene, der bliver anbragt i Danmark. Okay, men der er 2 pct. af børnene, der bliver udsat for voldtægt af deres forældre eller værge – for voldtægt af deres forældre eller værge, altså grove seksuelle krænkelser. Der har vi jo så ikke talt dem med, der bliver udsat for andre typer af seksuelle krænkelser af voksne i nærheden af forældrene. Der er 2 pct. af børnene, dobbelt så mange, der bliver udsat for voldtægt af deres forældre eller værge, end der er børn, vi anbringer.

Så blev det sagt heroppefra fra Liberal Alliances side, at vi skulle akutanbringe alle dem, der bliver udsat for vold. Det er 20 pct. af alle børn; det er hvert femte barn i Danmark. Jeg går ud fra, at Liberal Alliance ikke mener, at vi skal til at anbringe hvert femte barn i Danmark, for så har man da i hvert fald overgået statsministeren ret markant i forhold til det her med, at vi skal udvide antallet af børn og unge, der anbringes. Det er hvert femte barn i Danmark, der udsættes for vold.

Så er der to forskellige tal for, hvor mange der udsættes for grov vold, altså den hårdere kategori af vold, hvor det ikke bare er en ørefigen, men hvor det er grovere vold. Det er mellem 9 og 12 pct., alt efter hvilken af de to største undersøgelser vi kigger på. Det vil sige, at hvis vi skulle anbringe alle børn, som bliver udsat for grov vold, skulle vi anbringe mellem 9 og 12 gange så mange, som vi anbringer i dag. Det er jo derfor, det her er dilemmaerne holdeplads, for enhver kan jo godt se, at vi selvfølgelig ikke skal anbringe hvert tiende barn i Danmark. Det ville være alt for voldsomt. Der skal noget andet til. Der skal en anden måde at opdrage børnene på til; der skal en hel anden forebyggelse til; vi skal ind og håndtere meget mere i familierne, end vi gør i dag. Derfor skal der rigtig meget mere til end barnets lov, er min pointe. Det forebyggende arbejde er vanvittig vigtigt.

Nå, men derfor er der heller ikke de der helt lette løsninger, hvor man bare siger, at vi skal gennemføre det, som Liberal Alliance foreslog heroppefra, altså akutanbringe alle dem, der bliver udsat for vold i Danmark, for så skulle vi så gøre det med hvert femte barn i Danmark. Det er der jo ikke plejefamilier til, der er ikke institutionspladser til det, der er ikke økonomi – alle mulige forbehold kommer ind i det. Det vil sige, at der ikke er særlig mange lette standpunkter i det her. Jeg tror i øvrigt heller ikke, det ville være godt for børnene, vil jeg gerne sige. Jeg er imod vold mod børn – det forstås – virkelig imod vold mod børn, men derfra og så til at sige, at et barn, der eksempelvis får en ørefigen, skal tvangsanbringes hjemmefra, synes jeg i hvert fald også der er lidt langt at gå, og der er jeg i hvert fald ikke med.

Kl. 15:26

Så jeg synes, det er vigtigt, at vi har de nuancer med, og jeg tror, man skal passe lidt på med de der hurtige forslag om, at vi så skal have straksanbragt, akutanbragt alle de børn, der bliver begået vold imod.

 Der bliver spurgt til forskellige ting i debatten, som jeg har lyst til at sige noget om. Jeg har jo ikke siddet med i forhandlingerne, så nu siger jeg det bare helt, som det er: Jeg kan ikke forstå den sidste del af aftaleteksten. Måske kan nogle af dem, der har siddet med i forhandlingerne, på et tidspunkt forklare mig, hvad det egentlig gik ud på. Men jeg har jo forholdt mig loyalt til den aftale, der ligger. Jeg synes jo, det er vigtigt, at man overholder aftaler, og derfor har jeg valgt at fremsætte et lovforslag, der afspejler den brede politiske aftale, der er indgået. Men jeg kan ikke forstå, hvorfor det er sådan, at man skal kunne få behandling, hvis man har forældre, der er misbrugere, uden samtykke fra forældrene, men ikke skal kunne få det, hvis man bliver udsat for vold. Jeg forstår det bare ikke. Men måske er der en eller anden, der kan forklare mig det undervejs. Og der er jeg helt enig med Venstres ordfører, der på samme måde siger, at det nok er noget af det, vi skal genbesøge i forbindelse med behandlingen i udvalget.

Jeg har fået rigtig mange gode ting sendt over i ministeriet fra forskellige partier, og dem har jeg selvfølgelig kigget på. Nogle af tingene også blevet nævnt her i Folketingssalen i dag, og det synes jeg vi skal kigge på. Jeg synes jo, at høringsrunder er til for at blive brugt. Jeg mener også, at de tre behandlinger i Folketingssalen er til for at blive brugt, forstået på den måde, at selvfølgelig kan vi justere på tingene. Og så vil jeg sige, at der jo er den grænse, at vi alle sammen skal kunne se os selv i det – og med »alle sammen« mener jeg alle aftalepartierne – for når man laver et så stort og grundigt stykke arbejde som det, der er lavet her, vil det også være sådan, at det, der er aftalt, er et udtryk for nogle fine balancer.

Der er jo åbenlyse uenigheder. Lad mig bare nævne en af dem. Jeg kan jo forstå, at hr. Torsten Gejl faktisk ikke rigtig går ind for den del, der handler om tvangsbortadoption før fødslen. Det vil jeg bare sige at jeg selv er glødende tilhænger af. Så vi skal ikke gøre os den illusion, at vi alle sammen er enige herinde, for det er vi simpelt hen ikke. Og det vil sige, at når de her aftaler bliver indgået, vil der være nogle, der er mere glade for nogle elementer end andre, og omvendt. På den måde vil der jo sikkert også være ting, som hr. Torsten Gejl er utrolig glad for, men som jeg virkelig ikke er særlig glad for, og som ikke lå i vores oprindelige oplæg. Sådan er det med aftaler. Derfor kan man sige, at det jo ikke nytter noget, hvis de ændringsforslag, vi sidder med hver især, er dem, der så kun tager højde for det, vi selv gerne vil. Derfor er det min opfordring, at vi gør, som vi plejer, nemlig at de ting, vi alle sammen kan enes om, kan vi som aftalekreds i fællesskab stille som ændringsforslag hernede, og så følger vi på den måde det, der er den almindelige aftalelogik på Christiansborg.

Selvfølgelig skal vi ikke genforhandle det. Det giver jo ingen mening, at man laver så grundigt et stykke arbejde for så at sige, at vi skal genforhandle det, fordi der er ordførere, der ikke har siddet med i forhandlingsrummet, hvad jeg i øvrigt som minister heller ikke har. Det ville betyde, at det altid bare bliver kortsigtet politik, og det ville jeg simpelt hen være så ærgerlig over. Her er der først lavet en grundig kulegravning af anbringelsesområdet, og efterfølgende har der været en grundig inddragelse af interessenterne. Så har der været en grundig politisk forhandlingsproces, og nu er vi i gang med lovgivningen. De ting vil meget sjældent kunne nås inden for en valgperiode. Og det vil sige, at hvis vi har et ønske om, at politik er noget andet end at hoppe fra tue til tue, og at sigtet altid kun er en valgperiode, skal vi jo lade være med som det første, vi gør med en bred aftale efter et valg, hvor der er skiftet ud på nogle ordførerposter, at genforhandle det hele. Det ville jeg simpelt hen synes var useriøst. Men det ændrer ikke på, at når der kommer høringssvar – og det er også det, jeg hører de forskellige partier sige – og der kommer nogle relevante indvendinger, skal vi selvfølgelig ind og kigge på det som aftalekreds.

Så blev jeg spurgt, om jeg i virkeligheden helst ville være fri for, at der var enkelte partier, og jeg skal lade være med at nævne navne, der kom med i aftalen endegyldigt. Til det vil jeg sige, at jeg altid har det udgangspunkt, at jeg gerne vil have det bredest tænkelige, men det kræver selvfølgelig, at folk ikke er der for at sidde og lave konflikt. Jeg har også prøvet og være i en aftalekreds, hvor der er nogle, der bare sidder med korslagte arme og ikke vil være med til noget som helst. Det gider jeg ikke, for at sige det ligeud. Og det vil sige, at det må hvert enkelt parti jo gøre op med sig selv. Jeg vil helst have, det er bredt, men sidder man med korslagte arme og bare forsøger at forhindre det stykke arbejde, der skal laves, synes jeg, det er en mærkelig måde at gå ind i en aftalekreds på. Så det tager jeg selvfølgelig som forudsætning at alle er enige i, og at man derfor, hvis man går ind og er en del af aftalen, har lyst til at være med.

Jeg synes jo, det virker, som om at f.eks. hr. Kim Edberg Andersen byder sig til. Og også selv om man ikke kan indgå i en aftalekreds, vil jeg sige, at der er rig anledning til at gå konstruktivt ind i ting, også selv om man er rygende uenige med hinanden. Men det er klart, at det skal være med det udgangspunkt, at det er i det gode samarbejdes ånd.

Kl. 15:31

Så spørger SF til spørgsmålet om at gå fra en aftale – og der tror jeg også, der er noget med det der med nye ordførere herinde, og det siger jeg i al kærlighed: Vi kunne aldrig finde på at gå fra en aftale. Og det vil sige, at når det står i aftalen, at vi skal vende tilbage både til spørgsmålet om uddannelse, spørgsmålet om efterværn og spørgsmålet om plejefamilie, så lever vi selvfølgelig op til den aftale. For mig er det en fuldstændig nobrainer, vil jeg gerne sige. Jeg har ikke før prøvet at være med til at gå fra en aftale, og det vil sige, at det er lige så sikkert som amen i kirken. Og det er egentlig min opfattelse, at det er det, uanset hvem der har regeringsmagten på Christiansborg. Jeg har ikke oplevet, at ting, der er aftalt af den karakter, er noget, man går fra. Selvfølgelig holder man ved de ting, man har aftalt med hinanden. Jeg glæder mig til at forhandle begge dele, så jeg ville også selv være ret ærgerlig over det, hvis den del ikke blev til noget, vil jeg så også gerne tilkendegive. Så selv om vi også kan have vores uenigheder om, hvad for en retning vi skal i med efterværn og plejefamilier, mener jeg, det er afgørende vigtigt, at vi kommer i gang. Begge dele er utrolig vigtige for anbringelsesområdet.

Så blev der spurgt til det her med barnets lov 2 – og det ligger i forlængelse af det: Jeg mener jo, at det er det, vi har lagt op til med den aftaletekst, der ligger. Ja, der skal komme en barnets lov 2, for med hele efterværnsområdet og hele plejefamilieområdet og de ting, der er aftalt i »Børnene Først«, synes jeg jo, det giver sig selv, at vi skal vende tilbage. Og jeg synes jo, at man skulle være meget mærkværdigt indrettet politisk, hvis det så var sådan, at man ikke brugte anledningen til at kigge igennem, hvordan det så på det tidspunkt er gået med de ting. Er der kommet nye idéer til? Er der nogle ting, der er behov for at få justeret på? Er der noget, hvor vi er blevet klogere? Der kan være kommet nye forskningsprojekter, der kan være opstået nogle problematikker – det kan være i nogle kommuner, eller det kan være i nogle familier – som vi ikke har taget højde for. Så synes jeg selvfølgelig, man skal gå ind og kigge på det i den sammenhæng. Så det er bare for at sige, at vi selvfølgelig står ved den aftale, at vi skal ind og kigge på de ting, som også for regeringen er utrolig vigtige.

Det tror jeg var de indledende bemærkninger. Tusind tak for debatten i dag. Jeg synes, vi har haft en god debat, omend også en noget polariseret debat.

Kl. 15:33

Første næstformand (Leif Lahn Jensen):

Tak til ministeren. Jeg kan sige til ministeren, at den ikke er ovre endnu, for der er en række spørgere, og den første er fru Karina Adsbøl. Værsgo.

Kl. 15:33

Karina Adsbøl (DD):

Tak til ministeren, og også tak til ministeren for en meget ærlig tale. Her til sidst siger ministeren, at ministeren gerne vil kigge på det, som regeringen finder vigtigt. Så håber jeg da også, at ministeren har været lidt lydhør over for den debat, vi har haft i dag, i forhold til om man vil kigge på eventuelle forbedringer.

Ministeren og jeg har jo haft mange diskussioner over årene i mange år, men jeg tror faktisk også, at noget af det, vi kunne være enige om, er, at familien er utrolig vigtig, og at det er utrolig vigtigt, at man, inden man griber ind i forhold til anbringelser, så også har afsøgt mulighederne i netværket, altså om der er nogle relationer til barnet i netværket – det kan være bedsteforældre, det kan være søskende eller andre, der kender barnet – inden man tyer til en anbringelse.

Så når der i lovforslaget her i dag står, at man skal overveje at inddrage netværket, synes jeg jo faktisk, det er lidt bekymrende. Jeg synes selvfølgelig, at man i de sager, inden man foretager en anbringelse eller en tvangsbortadoption, altid skal kigge på, om der er nogle i familien, der kan være en mulighed.

Kl. 15:34

Første næstformand (Leif Lahn Jensen):

Ministeren.

Kl. 15:34

Social- og boligministeren (Pernille Rosenkrantz-Theil):

Nej, jeg tror, det blev misforstået. Det, jeg mente, var, at vi fra regeringens side også mener, at efterværnsområdet og plejefamilieområdet er vigtigt. Det vil altså sige, at det ikke kun er på grund af, at det er på opfordring fra andre, at vi står ved aftalen, men at det jo simpelt hen også er, fordi vi helt af egen drift mener, at det er vigtigt.

Jeg synes jo, at spørgsmålet om, at familien er vigtig, lige præcis har de der mange nuancer i sig. Overordnet set mener jeg, det er rigtig svært for et samfund at erstatte den ubetingede kærlighed, der ligger i en familie. Det er jo derfor, vi altid skal være enormt varsomme med eksempelvis at anbringe børn. Omvendt kan jeg simpelt hen næsten ikke have, at vi sender så mange børn hjem til grove seksuelle overgreb, grov vold, vanrøgt, og at de ikke får muligheden for at skabe deres egen livsbane i en anden familie. Der synes jeg jo, at barnet har lov til at løsrive sig fra en dysfunktionel familie og fra en livsbane, der stikker i den forkerte retning.

Derfor har jeg det dobbelt med det med familierne, og begge de to nuancer vil jeg gerne have at vi kan rumme i den lovgivning, vi laver.

Kl. 15:35

Første næstformand (Leif Lahn Jensen):

Spørgeren.

Kl. 15:35

Karina Adsbøl (DD):

I en tidligere debat hernede i salen sagde ministeren, da ministeren var socialordfører, at hun ønskede en familieanbringelsesparagraf, og der bliver jeg bare nødt til at høre om det, når ministeren siger det, ministeren siger. For jeg tror ikke, at vi er så grundlæggende uenige herinde i Folketingssalen, selv om det måske lyder sådan, for vi vil jo egentlig meget gerne det samme, netop i forhold til at sikre, at det her område også fungerer.

Og nu har formanden rejst sig, men ministeren må gerne svare.

Kl. 15:36

Første næstformand (Leif Lahn Jensen):

Ministeren.

Kl. 15:36

Social- og boligministeren (Pernille Rosenkrantz-Theil):

Ja, jeg nåede simpelt hen heller ikke at komme hen til den del med netværksfamilierne før. Jeg er vanvittig optaget af familieanbringelser, og det er jo heldigvis også med i barnets lov, om end som en forsøgsordning. Nu sad jeg jo og fulgte den her proces pr. langdistance, fordi jeg sad i et andet ministerium, mens der blev forhandlet, og der var en af de ting, jeg holdt øje med kom med, faktisk spørgsmålet om familieanbringelser. Og det er selvfølgelig, fordi der i de tilfælde, hvor forælderen ikke gør skade på sit barn, men forælderen samtidig har enormt svært ved at få en hverdag til at hænge sammen omkring barnet, kan være rigtig god grund til, at man går ind og laver en familieanbringelse, hvor eksempelvis mor og barn er anbragt sammen med hinanden, og hvor man dermed både får den ubetingede kærlighed fra forælderen og på den anden side samtidig får støtten fra systemet.

Kl. 15:37

Første næstformand (Leif Lahn Jensen):

Tak. Hr. Torsten Gejl.

Kl. 15:37

Torsten Gejl (ALT):

Tak, og tak for en god tale. Nu nævner ministeren jo nogle tal, som jeg synes er rigtig interessante. Det gælder også nogle af de tal, som er svære at snakke om, f.eks., som jeg forstod det, at 2 pct. af de anbragte børn bliver voldtaget af forældre eller værge. Hvor mange bliver det af forældre, og hvor mange af værge? Det synes jeg er ret interessant at vide i den forbindelse.

Kl. 15:37

Første næstformand (Leif Lahn Jensen):

Ministeren.

Kl. 15:37

Social- og boligministeren (Pernille Rosenkrantz-Theil):

Altså, 2 pct. af børn i Danmark bliver voldtaget af deres forældre eller værge. Jeg ved, at der ligger noget forskning i forhold til det her med, hvor mange seksuelle overgreb der er på børn, der er anbragte, og som jeg lige kan huske tallene i hovedet – pas på med at hænge mig op på den her del; det er sagt med alle tænkelige forbehold – så mener jeg, at vi er i omegnen af 15 pct. børn, der er anbragte, og som bliver udsat for seksuelle overgreb, typisk faktisk fra andre, der er anbragte.

Spørgsmålet om, hvor mange der er af en værge, bliver jeg simpelt hen nødt til at vende tilbage til på skrift. For den undersøgelse, jeg har med her, viser det samlet. Så jeg vil gerne vende tilbage med de specifikke tal.

Kl. 15:38

Første næstformand (Leif Lahn Jensen):

Spørgeren.

Kl. 15:38

Torsten Gejl (ALT):

Jeg synes, det er interessant, for 2 pct. af danske børn, forstod jeg, bliver voldtaget af forældre eller værge. Jeg bilder mig ind – og det aner jeg ikke om er rigtigt – at man som forældre er lidt mindre tilbøjelige til det. Det kan jo godt være, at det hovedsagelig er værgerne, der står for det. Så derfor er det interessant at få det uddybet lidt, også for den her diskussion.

Så er der den store balance, som ministeren jo siger. Selvfølgelig har vi alle sammen forhandlet mange små dele, som er blevet til et stort puslespil. Og der er man tilbøjelig til at sige: Jamen for at du kan få det, skal jeg have det osv. Jeg håber, vi kan slippe bort fra det. Jeg håber, vi kan prøve at se, hvad der er det rigtige at gøre, og gå lidt etisk til det.

Der har jeg et hurtigt spørgsmål: Hvad er der i vejen for, at man lige venter 3 måneder, inden man bortadopterer et barn, altså fra fødslen? Kunne man ikke nå at blive lidt klogere på, hvordan forældrene reagerer?

Kl. 15:39

Første næstformand (Leif Lahn Jensen):

Ministeren.

Kl. 15:39

Social- og boligministeren (Pernille Rosenkrantz-Theil):

Jeg vender tilbage omkring det her. Jeg er enig i, at det er vigtigt. Der ligger også tal, der handler om, hvor mange der ud over de 2 pct. bliver udsat for seksuelle overgreb af venner til familien, som eksempelvis kommer og drikker øl hjemme i familien, og hvor forældrene er for fulde til at passe på deres børn og passe på, at de ikke bliver udsat for seksuelle overgreb.

De 3 første måneder af et barns liv er nogle af de vigtigste, det overhovedet har. Det vil sige, at svaret på, hvorfor det er vigtigt, er, at det er, fordi det er de 3 måneder, hvor det er vigtigst, at de ikke er på et spædbørnehjem, men at de er sammen med nogle mennesker, som de skal være sammen med resten af deres liv. Derfor er det vigtigt inden fødslen.

Kl. 15:40

Første næstformand (Leif Lahn Jensen):

Så er det fru Katrine Daugaard.

Kl. 15:40

Katrine Daugaard (LA):

Jeg er også ked af, at debatten bliver så polariseret, som den gør, for jeg er egentlig enig i meget af det, ministeren siger i sin tale, og hvis ministeren har forstået det, som at al slags vold er det samme, er det ikke LA's holdning. Man kan jo også tænke sig, at der i nogle familier er to forældre, så barnet måske kunne blive hos den ene, og at denne selvfølgelig ikke blev sammen med den forælder, der udsatte barnet for vold og incest. Så det er jo ikke helt så enkelt med de her ting. Det håber jeg også at ministeren er enig med LA i.

Jeg kunne godt tænke mig at høre, om ministeren ved, om de tal, vi lige talte om her, handler mest om Grønland, for jeg har altid hørt, at der cirka er to i en skoleklasse i Danmark, der er udsat for incest.

Kl. 15:41

Første næstformand (Leif Lahn Jensen):

Ministeren.

Kl. 15:41

Social- og boligministeren (Pernille Rosenkrantz-Theil):

Det tør jeg simpelt hen ikke svare på på stående fod; jeg svarer under ministeransvar heroppe. Det vil sige, at jeg kun er 99,9 pct. sikker på svaret. Så jeg bliver nødt til at sende undersøgelserne over til ordføreren efter mødet her i salen i forhold til spørgsmålet om Grønland.

Som jeg har læst forskningen, er der ret forskellige bud på, hvor stor en del der er udsat for incest, og så kommer opgørelsesmetoden an på det: Tæller onkler med, når vi taler incest, eller gør de ikke? Altså, hvem i familien tæller vi med, er det ene spørgsmål, og så er der spørgsmålet om, om man tæller værger, altså f.eks. stedforældre, med, eller om man kun taler om den, der er den biologiske forælder.

Så vil jeg sige i forhold til det her med, at det ikke er så enkelt, at det jo var sådan, ordføreren fremsatte det. Altså, det er fint, at Liberal Alliances ordfører er enig i, at det ikke er så enkelt, men så er det jo ikke så hensigtsmæssigt at stå og sige heroppe fra talerstolen, at man mener, at der skal ske en akutanbringelse af børn, der bliver udsat for vold. Jeg vil anbefale at lade være med at sige det, hvis ikke man mener det.

Kl. 15:42

Første næstformand (Leif Lahn Jensen):

Spørgeren.

Kl. 15:42

Katrine Daugaard (LA):

Det, der er enkelt, er, at loven siger, at man som sagsbehandler selvfølgelig skal undersøge en familie med det samme, og i det tilfælde, man ved, at nogen bliver udsat for vold, skal man faktisk akutanbringe, indtil man finder ud af, hvad der er op og ned. Men det er ministeren måske uenig i?

Kl. 15:43

Første næstformand (Leif Lahn Jensen):

Ministeren.

Kl. 15:43

Social- og boligministeren (Pernille Rosenkrantz-Theil):

Nej, det er jeg sådan set ikke uenig i, men nu var det jo ikke det, ordføreren sagde heroppefra.

Kl. 15:43

Første næstformand (Leif Lahn Jensen):

Så er det fru Mette Thiesen.

Kl. 15:43

Mette Thiesen (DF):

Det var en cliffhanger. Der er nogle, der må ind og se, hvad der lige blev sagt. Men det var slet ikke det, jeg ville spørge ind til. Jeg synes også, det er rigtig ærgerligt, at det bliver polariseret, og jeg synes faktisk nogle gange lidt, at ministeren selv er skyld i det. For nu står ministeren f.eks. og siger: Ja, det ville være utrolig let, hvis man bare sagde, at der overhovedet ikke skulle laves noget som helst lovgivning; at det kun skal handle om, at den nuværende lovgivning skal overholdes. Det er i hvert fald ikke det, jeg har sagt. Jeg har sagt, at det vigtigste her er, at vi sikrer, at gældende lovgivning bliver overholdt, og det ser vi jo så bare mange eksempler på at den ikke gør.

Jeg sagde også i min ordførertale, at jeg faktisk også syntes, at der var nogle gode ting i barnets lov, og der er helt sikkert nogle steder, hvor man lige skal skrue lidt eller ændre på nogle ting. Men det her er jo en kæmpereform, man laver, inden man overhovedet sikrer sig, at systemet virker, og at lovgivningen bliver overholdt. Det er sådan set det, vi problematiserer. Så er det jo også en reform, hvor hele grundlaget er, at anbringelse kan bruges som en forebyggende foranstaltning, og det er det, jeg og Dansk Folkeparti anfægter.

Kl. 15:44

Første næstformand (Leif Lahn Jensen):

Ministeren.

Kl. 15:44

Social- og boligministeren (Pernille Rosenkrantz-Theil):

Det er jo fair and square. Jeg har så stadig væk ikke helt forstået, hvad det er, der har forandret sig i de spørgsmål, siden Dansk Folkeparti indgik aftalen – altså ud over at Dansk Folkeparti har skiftet ordfører. Og det er jo fint nok, at personer betyder noget i politik. Jeg synes også, det bliver spændende at se, hvordan Dansk Folkepartis folketingsgruppe stiller sig, om den også har forandret sig så meget, at man nu rykker over i en så ny position, som tilfældet er. Det er jo også fair and square. Men interessant er det i hvert fald.

Kl. 15:44

Første næstformand (Leif Lahn Jensen):

Spørgeren.

Kl. 15:45

Mette Thiesen (DF):

Jeg ville synes, at man var en meget, meget dårlig folkevalgt politiker, hvis man ikke lyttede til de rigtig mange kritiske høringssvar, der er. Jeg skal være fuldstændig ærlig og sige, at jeg har været dybt kritisk over for det her fra start, men når man så ovenikøbet ser eksempelvis Justitias høringssvar, så synes jeg faktisk, at man fuldstændig ville misse sin plads i det her Folketing, hvis man ikke tog dem meget, meget alvorligt. Det er derfor, vi har den her grundlæggende debat. Jeg vil bare gerne sikre mig, at vi også holder eksempelvis kommunerne og systemet op på, at lovgivningen skal overholdes.

Kl. 15:45

Første næstformand (Leif Lahn Jensen):

Ministeren.

Kl. 15:45

Social- og boligministeren (Pernille Rosenkrantz-Theil):

Jo, men det, der bliver sagt her, er, at fra Dansk Folkepartis side er det vigtigste, at den nuværende lovgivning bliver overholdt. Det er det vigtigste for Dansk Folkeparti. Men det er jo bare ikke det, der er blevet givet udtryk for i forbindelse med forhandlingerne, sådan som jeg har forstået det. Det er fair and square, at man skifter holdning, men det har jo ikke noget at gøre med høringssvarene. På den måde synes jeg det er lidt mærkeligt at blande høringssvarene ind i det, hvis man synes, at det vigtigste er, at den nuværende lovgivning overholdes. Det er jo ikke det, der står noget om i Justitias høringssvar, alt andet lige. Jeg er enig i, at man skal lytte til de høringssvar, der kommer, men jeg forstår ikke, hvordan de to ting hænger sammen med hinanden.

Kl. 15:46

Første næstformand (Leif Lahn Jensen):

Så er det fru Theresa Berg Andersen.

Kl. 15:46

Theresa Berg Andersen (SF):

Tak for det. I dag har vi talt rigtig meget om det der med at skulle anbringes med og uden tvang. Desværre er vi ikke kommet så meget ind på selve anbringelserne efterfølgende – noget, jeg ellers synes er rigtig vigtigt. Hvad tænker ministeren om at skrive forventninger til omgivelserne i anbragte børns liv ind i formålsparagraffen?

Kl. 15:46

Første næstformand (Leif Lahn Jensen):

Ministeren.

Kl. 15:46

Social- og boligministeren (Pernille Rosenkrantz-Theil):

For at sige det helt, som det er, synes jeg faktisk, det er en ufattelig god idé, og jeg ligger og bokser lidt med, om jeg synes, vi kan nå det i den her forbindelse, eller om det skal med i overvejelserne i forbindelse med det, jeg kalder barnets lov II, altså når vi går ind og kigger på plejefamilier osv. Det er jo ikke en del af aftaleteksten, og det vil sige, at fordi jeg ikke har siddet med i forhandlingsrummet, har jeg heller ikke villet rykke for meget på de der balancer og har derfor fremsat det i den her form. Men jeg har jo talt med Anbragte Børns Vilkår og har fået det her forslag, og jeg synes faktisk, det er oplagt. Så jeg er politisk indstillet på det, men om det bliver lige nu, eller om det bliver, når vi går i gang med efterværn og det andet, ved jeg ikke. Vi kigger lidt på den norske formålsparagraf til inspiration, og det ved jeg også de har gjort, og det synes jeg kan noget. Jeg har jo siddet som minister på skoleområdet, hvor man har folkeskolens formålsparagraf som det øverste og styrende for hele folkeskolen, og det har jeg altid syntes var enormt fint.

Kl. 15:47

Første næstformand (Leif Lahn Jensen):

Spørgeren.

Kl. 15:47

Theresa Berg Andersen (SF):

Det tror og håber jeg på at vi kan nå til enighed om. Jeg vil gerne lige her til sidst spørge om, hvornår ministeren påtænker at åbne drøftelserne op omkring efterværnet.

Kl. 15:48

Første næstformand (Leif Lahn Jensen):

Ministeren.

Kl. 15:48

Social- og boligministeren (Pernille Rosenkrantz-Theil):

Det har jeg faktisk ikke et klart svar på endnu. Vi er i gang med at tilrettelægge tidsplanen for arbejdet inde i ministeriet. Jeg har læst de store undersøgelser, der er blevet lavet på området, og jeg finder dem enormt interessante, og jeg vil sige, at jeg jo synes, at der er nogle ting, som man kan se fungerer rigtig godt, men der er også et godt stykke vej igen. Så når jeg ikke har valgt at gøre det de første 3 måneder, er det simpelt hen, dels fordi jeg gerne vil vente på undersøgelserne – og de er omfangsrige – dels fordi jeg gerne vil have lov til at læse dem i sin helhed, og det har jeg nu fået gjort. Og så synes jeg egentlig, at der er brug for at tænke sig godt om og få lyttet ordentligt på interessenterne. Så det bliver ikke i morgen, og det bliver ikke i næste uge, men inden for overskuelig fremtid.

Kl. 15:48

Første næstformand (Leif Lahn Jensen):

Der er ikke flere korte bemærkninger. Vi siger tak til social- og boligministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslagene henvises til Socialudvalget. Hvis ingen gør indsigelser mod dette, betragter jeg det som vedtaget.

Det er vedtaget.

Vi udsætter mødet i cirka 10 minutter og genoptager mødet kl. 16.00.

Mødet er udsat. (Kl. 15:49).

Det næste punkt på dagsordenen er:

6) 1. behandling af lovforslag nr. L 95:

Forslag til lov om ændring af lov om retssikkerhed og administration på det sociale område, lov om social service og forskellige andre love. (Handlekommune for børn, der hjælpes tilbage til Danmark af danske myndigheder, og for børn, hvis forældre er i udlandet, ensretning af begrebsbrug, nødvendige ændringer i handlekommunereglerne som følge af barnets lov m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023).

Kl. 16:00

Forhandling

Første næstformand (Leif Lahn Jensen):

Mødet er genoptaget.

Forhandlingen er åbnet, og første ordfører er fru Camilla Fabricius fra Socialdemokratiet. Velkommen.

Kl. 16:00

(Ordfører)

Camilla Fabricius (S):

Tak for ordet. Den her fredag eftermiddag er en eftermiddag med stor alvor, og vi fortsætter nu med et lovforslag, som også rummer en stor grad af alvor. For med det her lovforslag giver vi muligheden for, at når børn af forældre fra uden for Danmark, som ikke har dansk statsborgerskab, og som f.eks. har været på genopdragelsesrejse eller andre forfærdelige ting, så kommer her, kan man lave direkte adresseringer af, hvor børnene skal hen, og hvordan de skal håndteres.

Jeg kan ikke andet end at sige, at det er et godt forslag, som er nødvendigt, og vi bakker selvfølgelig op om det fra Socialdemokratiets side.

Kl. 16:01

Første næstformand (Leif Lahn Jensen):

Vi siger tak til ordføreren, og den næste ordfører er fru Anni Matthiesen fra Venstre.

Kl. 16:01

(Ordfører)

Anni Matthiesen (V):

Tak for det, formand. Det er et lovforslag, som i høj grad drejer sig om at gøre den eksisterende lovgivning mere smidig, og så handler det om at give Ankestyrelsen beføjelser til at kunne udpege en handlekommune for et barn og på den måde undgå, at børn kommer til at falde ned mellem to stole, sådan at man har helt styr på, hvilken kommune der har beføjelserne og dermed også ansvaret for barnet. Venstre støtter lovforslaget.

Kl. 16:02

Første næstformand (Leif Lahn Jensen):

Vi siger tak til ordføreren, og den næste ordfører er fru Rosa Eriksen fra Moderaterne. Velkommen.

Kl. 16:02

(Ordfører)

Rosa Eriksen (M):

Tak for ordet. Det her lovforslag er ret teknisk, men det har en helt grundlæggende betydning for udsatte børn og unge fra udlandet. For kommunerne er en central del i et børneliv. Helt fra barnet er ganske spæd, til barnet fylder 18 år, har kommunen et ansvar. Det gælder alle børn, men i særdeleshed for udsatte børn har kommunen en betydning. Derfor er det selvfølgelig helt afgørende, at alle børn har en kommune i ryggen, der tager ansvar og handler, når der er brug for det. Det gælder f.eks. de børn, der er i udlandet og hentes hjem til Danmark af de danske myndigheder. Når de træder ud af flyet i Kastrup Lufthavn, er der ikke nogen kommune til at gribe dem og tage deres sag.

Det skal vi selvfølgelig lave om på, for børnene skal mødes med tryghed, faglighed og ikke mindst en velforberedt kommune med en plan. Derfor er vi glade for, at forslaget her giver Ankestyrelsen mulighed for at udpege en kommune til børn, der opholder sig i udlandet og hentes hjem, så børnene gribes i lufthavnen og ikke skal efterlades med traumer. Derfor er jeg og Moderaterne virkelig glade for, at vi fremover giver Ankestyrelsen fuld kompetence til at udpege en handlekommune for et barn. Moderaterne bakker op om forslaget.

Kl. 16:03

Første næstformand (Leif Lahn Jensen):

Der er ingen korte bemærkninger. Tak til ordføreren. Den næste ordfører er fru Theresa Berg Andersen fra SF. Velkommen.

Kl. 16:03

(Ordfører)

Theresa Berg Andersen (SF):

Tak. Med lovforslaget her lægges der op til at ensrette begrebsbrugen og at justere lovgivningen på det sociale område i forhold til reglerne om handlekommuner. Så vidt jeg kan forstå, fremsættes lovforslaget, bl.a. fordi der er uklarheder omkring handlekommuner for de børn, som blev evakueret fra Syrien.

Uden at jeg skal give endnu en opsummering, kan jeg sige, at vi i SF er enige i, at der er behov for at få klare regler på området og for, at børn i helt særlige udsatte positioner kan få den fornødne støtte. Jeg har noteret mig, at høringssvarene også støtter op om de her modeller. Med lovforslaget lægges der desuden op til at rette op på reglerne omkring mellemkommunal refusion i enkelte tilfælde, så kommunerne får et bedre incitament til at give borgerne eller barnet det tilbud, som er passende, som eksempelvis et botilbud eller en plejefamilie, uanset om det ligger i en anden kommune.

Med lovforslaget her vil man desuden forsøge at udbedre manglerne i handlekommunereglerne. Det er en kendt problemstilling på hjemløseområdet, at det desværre kan være uklart, hvilken kommune der er borgerens handlekommune efter retssikkerhedsloven, hvilket desværre ofte betyder, at borgeren ikke får den fornødne hjælp. Lovforslaget her lægger op til, at den kommune, der er udpeget som midlertidig handlekommune under afklaringen af en mellemkommunal uenighed om handlekommuneansvaret, fortsætter som handlekommune i den periode, hvor der er uenighed, uanset om borgeren, inden handlekommunen er fastlagt, har flyttet sin folkeregisteradresse til en anden kommune og den midlertidige handlekommune efter afklaringen kan få refusion. Det er da vigtigt.

Som jeg har sagt tidligere, kan jeg se, at høringsparterne her generelt er positivt stemte over for forslaget. Jeg kan dog se, at der har været et høringssvar fra SAND, som muligvis kan give anledning til et par spørgsmål i udvalgsbehandlingen.

SF støtter forslaget. Det gør Radikale også, og det gør Konservative, Enhedslisten og Alternativet også. Tak for ordet.

Kl. 16:05

Første næstformand (Leif Lahn Jensen):

Vi siger tak for det, og jeg byder velkommen til fru Karina Adsbøl fra Danmarksdemokraterne.

Kl. 16:05

(Ordfører)

Karina Adsbøl (DD):

Tak for det, formand, og tak for ordet. Jeg tror, at vi alle kan blive enige om, at det her er et ganske teknisk lovforslag og et sammensurium af initiativer på et kompliceret område. Lovforslaget indeholder en række initiativer, herunder en forenkling af handlekommunereglerne og en ensretning af sprogbrugen i forhold til begreberne handlekommune, opholdskommune og selvstændig opholdskommune, således at begrebet handlekommune fremover anvendes konsekvent i betydningen af det ansvar, som en kommune har over for en borger med hensyn til at træffe afgørelse om hjælp og støtte til afholdelse af udgifterne hertil. Ensretning af sprogbrugen er i sig selv meget fornuftigt, hvis det rent faktisk også forenkler den praksis, der foregår i forhold til at fortolke loven. Samtidig er det positivt, at det foreslås at lave en forenkling af reglerne, som kan være med til at afklare tvivl om, hvilken kommune der er handlekommune, når en borger f.eks. opholder sig i en anden kommune og modtager hjælp og støtte i form af f.eks. et ophold på et forsorgshjem, i en veteranbolig eller handicapbolig.

For Danmarksdemokraterne er det helt afgørende, at borgerne modtager det tilbud, der bedst imødekommer borgerens behov, også når det ligger uden for handlekommunen. Hvis det skal ske, er det afgørende, at der er klarhed over, hvornår kommunerne har ret til f.eks. mellemkommunal refusion, og hvilken kommune der har pligt til at iværksætte hjælp over for borgeren. Derfor er en forenkling af reglerne og en ensretning af sprogbrugen fornuftig, hvis det kan medvirke til at afklare kommunale tvister hurtigere og bidrage til at forebygge, at de opstår i første omgang. Kommunale tvister må aldrig ske på bekostning af borgerne, der alt for ofte ender i en bureaukratisk klemme, som de ikke har nogen chance for at komme ud af. Når det sker, rammer det de mest udsatte borgere særlig hårdt, netop fordi de ikke altid har ressourcerne til at tage kampen op. Det kan f.eks. være en udfordring for borgere, der lever i hjemløshed og bevæger sig mellem kommuner. I de tilfælde kan der også opstå tvivl om, hvem der bærer ansvaret for at iværksætte hjælpen. I de tilfælde, hvor en kommune er passiv, er det borgeren, der ender som taberen. I dag har kommuner ret til mellemkommunal refusion i passivitetstilfælde, altså i de tilfælde, hvor den kommune, som borgeren tidligere havde ophold i, burde have iværksat hjælp og støtte, eller hvor en kommune f.eks. hjemgiver et anbragt barn, uanset om beslutningen om hjemgivelse var ubegrundet.

Med forslaget her foreslås det, at det vil være handlekommunen, altså den kommune, der har pligt til at yde hjælp og støtte til borgeren, der har ret til mellemkommunal refusion i passivitetstilfælde. Det præciseres, at retten til refusion er uafhængig af, om borgeren visiteres til et tilbud beliggende i eller uden for handlekommunen.

Det er positivt, hvis forslaget her på den måde hjælper med at udrede og undgå kommunale tvister samt sikrer, at kommuner ikke forholder sig passivt, men yder borgerne den hjælp, de har brug for og ret til og desuden ikke undlader at iværksætte hjælp, hvis der foregår sager ved Ankestyrelsen, som vi også ser.

Af høringssvarene fremgår det dog, at der er en bekymring for, hvorvidt det vitterlig også får den rette effekt i forhold til den del, der vedrører mellemkommunal refusion i passivitetstilfælde, hvor borgeren har ophold uden for kommunen, og om det opfanger de udfordringer, der er. Det påpeger bl.a. SAND og Selveje Danmark, som har særlig indsigt på området.

Derudover ligger det i forslaget her, at Ankestyrelsen skal have kompetence til i helt særlige tilfælde, hvor et barn opholder sig uden for Danmark, men forventes med danske myndigheders medvirken at komme til Danmark, at træffe afgørelse om en handlekommune for barnet. Det vil ikke være et krav, at barnet har opholdt sig i Danmark før. Ligeledes vil det ikke være et krav, at barnet indrejser i Danmark uledsaget, dvs. uden forældre og familiemedlemmer eller andre pårørende. Forslaget omfatter desuden kun udpegning af handlekommune for barnet. Af lovforslaget kan jeg læse, at der i praksis hidtil har fungeret pragmatiske løsninger i sådanne tilfælde, men uklarheden om det lovgivningsmæssige grundlag og eventuelt deraf følgende uenigheder mellem kommunerne om handlekommuneansvaret skaber utryghed. For børn, der befinder sig i sårbare situationer, vil det i værste tilfælde medføre, at hjælpen til barnet forsinkes, når ingen i kommunen tager ansvaret.

Med lovforslaget skabes et klart lovgivningsmæssigt grundlag, der skal fjerne tvivl om handlekommuneansvaret, og det er som udgangspunkt positivt, at børn får den rette hjælp hurtigst muligt, når der er truffet beslutning om det. I den forbindelse har jeg stillet udvalgsspørgsmål om, hvordan børnene i Syrien er omfattet af det her lovforslag, og om handlekommune for børn, der hjælpes tilbage til Danmark af danske myndigheder, som vi også imødeser ministerens svar på.

Alt i alt er intentionen om at skabe klarhed meget positiv, og det fører mig til afslutningen af min tale. Vi ønsker at stille en række opklarende spørgsmål, før vi tager endelig stilling til lovforslaget og dets indhold, og derfor ser jeg frem til det videre konstruktive samarbejde. Tak for ordet.

Kl. 16:10

Første næstformand (Leif Lahn Jensen):

Vi takker ordføreren. Der er ingen korte bemærkninger. Næste ordfører er fru Katrine Daugaard fra Liberal Alliance. Velkommen.

Kl. 16:11

(Ordfører)

Katrine Daugaard (LA):

Tak for det. Der er sager, hvor der under nuværende lovgivning bliver brugt for meget tid og bureaukrati på at slås om, hvem der skal betale – eller rettere sagt, hvem der er handlekommune. Det, at der omkring et sårbart, udsat barn, som har brug for hjælp, samtidig er usikkerhed om, hvem der skal iværksætte hjælpen, og hvor barnet sagsbehandlingsmæssigt hører til, er utrolig utryghedsskabende, når barnet er i en i forvejen sårbar situation.

Med det her lovforslag forsøger man nu at skabe større klarhed over, hvem der er handlekommune. Man giver også Ankestyrelsen bedre mulighed for at kunne træffe afgørelse herom. LA støtter op om forslaget.

Kl. 16:11

Første næstformand (Leif Lahn Jensen):

Der er ingen korte bemærkninger. Tak til ordføreren. Så er det fru Mette Thiesen fra Dansk Folkeparti. Velkommen.

Kl. 16:12

(Ordfører)

Mette Thiesen (DF):

Der er blevet sagt en hel masse om teknikken i det her lovforslag heroppe, så det skal jeg spare tilhørerne for. Jeg har også og vi har i Dansk Folkeparti en lang række spørgsmål til det her lovforslag. Der skal ikke herske tvivl om, at vi i Dansk Folkeparti på ingen som helst tænkelig måde vil have, at de her syriensbørn kommer til Danmark – og slet, slet ikke deres forældre. De skal simpelt hen bare blive, hvor de er. Det er den ene ting.

Den anden ting er så, at jeg sad og tænkte på nu her, bare mens de forskellige ordførere var på, og også da jeg læste lovforslaget, at det jo er helt vildt, at vi står i en situation i Danmark, hvor der, fordi der har været ført en så ekstremt forfejlet indvandrings- og integrationspolitik igennem rigtig mange år, er mennesker i Danmark, som sender deres børn på såkaldt genopdragelsesrejse, altså at der er folk, der altså er så udanske, at de mener, at deres børn skal opdrages efter islamiske værdier i et andet land. Det er vi simpelt hen nødt til at slå langt hårdere ned på. Det er fuldstændig vanvittigt. De her forældre skal simpelt hen udvises fuldstændig konsekvent.

Det er ligesom ridset op. Vi har også en hel masse spørgsmål, i forhold til om vi kan støtte det her lovforslag, hvad angår den helt tekniske del af det. Men vi kommer simpelt hen ikke til at støtte noget, som på nogen som helst måde gør det muligt, at de her IS-terroristers børn kommer til Danmark. Tak for ordet.

Kl. 16:13

Første næstformand (Leif Lahn Jensen):

Der er heller ingen korte bemærkninger. Jeg siger tak til ordføreren. Der er ikke flere ordførere, så nu er det social- og boligministeren. Velkommen.

Kl. 16:13

Social- og boligministeren (Pernille Rosenkrantz-Theil):

Tak for det. Jeg vil gerne understrege, at det ikke er under Social-, Bolig- og Ældreministeriets ressort at beskæftige sig med, hvorvidt børn – eller nogen andre for den sags skyld – kommer til Danmark eller ej. Det ligger ikke under Social-, Bolig- og Ældreministeriets ressort. Det er selvfølgelig meget velkomment, at de to partier, der har nævnt det, ønsker at stille en stribe spørgsmål. Dem vil vi selvfølgelig svare på efter bedste evne. Så er det rigtigt, at det her lovforslag på lange stræk er teknik, og så er det det alligevel ikke. For det er jo ofte den der teknik, der bliver til snubletråde for den enkelte borger.

Væsentligt for mig er særlig et par dele af det her lovforslag. En af dem er det her med, at vi ikke lader et barn stå i en situation, hvor der ikke er en kommune, der har ansvaret for at tage sig af barnet. Det handler om at sikre grundlaget for, at en kommune faktisk står klar med socialfaglig hjælp og støtte til et barn, som kommer til Danmark fra udlandet. Børn, som er i udlandet, har pr. definition ikke en dansk handlekommune og falder derfor ned mellem to stole.

Derfor foreslår vi med lovforslaget, at Ankestyrelsen får mulighed for, i helt særlige tilfælde, at udpege en handlekommune for et barn, der opholder sig i udlandet, men som med danske myndigheders medvirken forventes at komme til Danmark. Lovforslaget skal bl.a. hjælpe den unge pige, der har været sendt på genopdragelsesrejse i Somalia af sine forældre. Hun skal ikke, når hun kommer tilbage til Danmark, stå fuldstændig alene med sine traumer i lufthavnen uden et sikkerhedsnet. Hun skal mødes af en velforberedt kommune, som er klar til at gribe hende og hjælpe hende, og det sikrer vi med det her lovforslag.

For det andet vil vi give Ankestyrelsen kompetence til at udpege en handlekommune for et barn, når ingen kommune mener, at det er deres ansvar at hjælpe barnet. Der har været tilfælde, bl.a. omtalt i pressen, hvor et barn har stået i en akut situation, og hvor ingen kommune har villet hjælpe, og det må i sagens natur aldrig nogen sinde ske. Den situation må et barn ikke blive sat i, og derfor foreslår jeg, at vi lukker hullet i loven, sådan at barnet og dem omkring barnet kan bede Ankestyrelsen om at udpege en handlekommune.

Hernæst er det ikke alle situationer, vi kan forudse, når vi vedtager lovgivning, og derfor kan der opstå behov for opdateringer. Det gælder bl.a. den del af lovforslaget, der skal følge op på en afgørelse fra Ankestyrelsen om, at en kommune kun har ret til mellemkommunal refusion i passivitetstilfælde, hvis borgeren får ophold i et botilbud i kommunen. Kommunen mister altså retten, hvis det rigtige tilbud for borgeren er beliggende uden for kommunen. Det er uholdbart og en mangel, som vi skal have udbedret.

Det samme gælder lovforslagets del om ret til hjælpemidler, der er nødvendige for hjemmehjælp under midlertidige ophold i en anden kommune. Det er sådan i dag, at man har ret til hjemmehjælp, hvis man f.eks. er i sommerhus. Men hvis der er behov for hjælpemidler, for at hjemmehjælpen kan udføres, f.eks. en lift, er det faktisk uklart i forbindelse med lovgivningen, om man har også ret til det, og hvilken kommune der i givet fald skal sørge for det. Det retter vi op på med det her lovforslag.

Endelig indeholder lovforslaget en såkaldt ensretning af begrebsbrugen. Det betyder med andre ord, at man begynder at bruge samme ord, så vi ved, at vi taler om det samme i lovgivningen. Det giver selvfølgelig mening, fordi det dermed bliver noget nemmere at afkode, hvad der egentlig står i lovgivningen, fordi der refereres til tingene med de samme ord.

Så det her er grundlæggende et oprydningsforslag, og så er der altså også noget i, at man faktisk får udpeget, hvem der er myndigheden, sådan at borgerne kan få den hjælp, de har ret til.

Kl. 16:17

Første næstformand (Leif Lahn Jensen):

Der er indtil videre en enkelt indtegnet for spørgsmål, og det er fru Karina Adsbøl.

Kl. 16:17

Karina Adsbøl (DD):

Jeg har bare brug for at stille et opklarende spørgsmål om, om det handler om, at regeringen har besluttet sig for nu at tage mødrene og børnene hjem fra Syrien, altså om det ligger i det her forslag. Vi har også stillet det i udvalgsbehandlingen nu her, men det kunne jeg godt tænke mig at høre ministerens svar på.

Jeg er ikke udlændingeordfører. Jeg er ordfører her i dag for det her med barnets lov, som jo også er en del af det, vi har behandlet i dag. Men det er vigtigt, om det her også drejer sig om udlændingepolitik, og derfor har jeg brug for, at ministeren svarer på, om det handler om mødrene og børnene i Syrien.

Kl. 16:18

Første næstformand (Leif Lahn Jensen):

Ministeren.

Kl. 16:18

Social- og boligministeren (Pernille Rosenkrantz-Theil):

Det kan man kun give sådan et ret uldent politikersvar på. For det, man kan sige – og det er så overhovedet ikke spor uldent – er, at det her forslag intet har at gøre med, hvem der kan komme til Danmark eller ej. Det bliver simpelt hen ikke styret i lovgivningen, jeg har med at gøre på socialområdet eller på boligområdet for den sags skyld, hvis vi skal tage den del af mit ressort med. Så det kan jeg svare ret skarpt på.

Det, man så til gengæld kan sige, er, hvis der er uklarhed om det, at hvis man nu skulle forestille sig at tage nogle børn til Danmark – det er jo gjort tidligere – skal der helst stå nogen klar til at tage imod de børn, og hvis et barn bliver sendt af sted på genopdragelsesrejse, vil jeg sætte utrolig stor pris på, at det ikke kommer tilbage fra en genopdragelsesrejse, uden at der er nogen, der kan tage imod det og hjælpe det med de traumer, der er blevet påført det, mens det har været på genopdragelsesrejse.

Så når jeg siger, det er uldent, er det, fordi det jo også er udlændingepolitik. Det er udlændingepolitik, at vi selvfølgelig skal stå klar, at en kommune skal stå klar, når et barn kommer hjem fra de her frygtelige genopdragelsesrejser.

Kl. 16:19

Første næstformand (Leif Lahn Jensen):

Spørgeren.

Kl. 16:19

Karina Adsbøl (DD):

Jamen det er nemlig lidt uldent, så derfor spørger jeg lige ministeren: Altså, handler det her om, at regeringen har besluttet sig for at tage de resterende mødre og børn hjem fra Syrien? Er det det, det i bund og grund også handler om i det her lovforslag, eller har regeringen ikke besluttet sig for det?

Kl. 16:19

Første næstformand (Leif Lahn Jensen):

Ministeren.

Kl. 16:19

Social- og boligministeren (Pernille Rosenkrantz-Theil):

Det skal ordføreren tale med den rigtige ressortminister om. Det er ikke mig, der er ressortminister, i forhold til hvem der kommer til Danmark og hvem der ikke kommer til Danmark, og det vil sige, at uanset hvilke beslutninger andre ressortministre træffer på det område, har jeg et ønske om at gennemføre det her lovforslag.

Kl. 16:19

Første næstformand (Leif Lahn Jensen):

Vi siger tak til ministeren. Der er ikke flere korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Socialudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

7) 1. behandling af beslutningsforslag nr. B 23:

Forslag til folketingsbeslutning om ret til en basal erhvervskonto for erhvervsdrivende.

Af Lisbeth Bech-Nielsen (SF) m.fl.

(Fremsættelse 07.02.2023).

Kl. 16:20

Begrundelse

Første næstformand (Leif Lahn Jensen):

Ordføreren for forslagsstillerne, hr. Sigurd Agersnap, ønsker at begrunde forslaget. Velkommen.

Kl. 16:20

(Ordfører for forslagsstillerne)

Sigurd Agersnap (SF):

Tak for det, og tak for ordet, formand. Jeg står her i stedet for Lisbeth Bech-Nielsen, som desværre er forhindret, men det kan være, hun kommer undervejs i debatten. Jeg ved ellers, at hun var godt forberedt på at holde den her tale. Det ved jeg ikke kun, fordi jeg har snakket med hende, men også, fordi hun også stillede beslutningsforslaget for cirka et år siden. Dengang var der bred opbakning til forslaget, og vi blev også stillet i udsigt, at ministeren ville gøre noget på området. Men der er ikke sket noget siden.

Alt for mange iværksættere og selvstændige oplever stadig væk store problemer med at få en erhvervskonto nede i banken. 12 pct. af de selvstændige oplever problemer, og 60 pct. af de 12 pct. siger, at det skyldes, at banken er modvillig mod at give dem en erhvervskonto. Det er tal fra SMVdanmark. Det er unge uden den store erfaring på arbejdsmarkedet eller mange penge til det første indskud, men måske med en rigtig god idé. Det er selvstændige som Sina, der har en fodplejeklinik, men som ikke har kunnet få en erhvervskonto ad de første mange omgange, hun gik i forskellige banker. Det er lykkedes i dag. Det er barer, som modtager kontanter.

En erhvervskonto er kritisk infrastruktur. Uden den kan man ikke drive virksomhed. Det siger HORESTA og SMVdanmark meget tydeligt. Det gælder iværksættere såvel som selvstændige. Derfor går det her beslutningsforslag ud på, at man skal kunne få en erhvervskonto, og at man får ret til det. Men det går også ud på, at man skal begrunde et afslag, og at man skal gøre det med et individuelt og sagligt begrundet udgangspunkt. Det vil sige, at man ikke skal kunne give generelle afslag på en nyoprettet erhvervskonto. Man skal gøre det efter en individuel vurdering.

Ligesom man i Danmark har ret til en privat konto, mener vi også, at man i udgangspunktet bør have ret til en erhvervskonto, og at man som minimum bør have ret til at få en klar og saglig begrundelse. Det er ikke kun for de selvstændiges skyld; det er også, fordi bankerne har en tendens til at skubbe ansvaret for at give erhvervskonto rundt mellem sig. Derfor vil det også være en hjælp til branchen at give den ret. Tak for ordet.

Kl. 16:22

Første næstformand (Leif Lahn Jensen):

Vi siger tak til ordføreren for begrundelsen. Forhandlingen er hermed åbnet, og den første, der får ordet, er erhvervsministeren. Velkommen.

Kl. 16:22

Forhandling

Erhvervsministeren (Morten Bødskov):

Tak for det, formand. Og tak til forslagsstillerne. Det er en vigtig debat, vi tager her i dag, for vi skal jo behandle, som det allerede har været fremme, beslutningsforslag B 23, der, som det nok også allerede er fremgået, er fremsat af SF og jo handler om at sikre erhvervsdrivende en ret til en basal erhvervskonto i et pengeinstitut, ligesom privatkunder også har det.

Som baggrund for beslutningsforslaget anfører forslagsstillerne, at mange erhvervsdrivende, f.eks. iværksættere, oplever udfordringer med at få en basal erhvervskonto i et pengeinstitut, og at det i praksis betyder, at det opleves som tæt på umuligt at starte og drive virksomhed i Danmark. Det fremgår af beslutningsforslaget, at en analyse, som SMVdanmark gennemførte i 2021, viser, at 12 pct. af de selvstændige oplevede, at de havde udfordringer med at oprette en erhvervskonto.

Jeg synes, det er på sin plads at understrege, at dansk erhvervsliv jo generelt har et godt udgangspunkt. Dansk økonomi kører i højeste gear, og det påvirker selvfølgelig også vores erhvervsmiljø for små og mellemstore virksomheder. Vi ligger i top på internationale ranglister for konkurrenceevne og for rammevilkår for erhvervslivet. I 2022 lå Danmark f.eks. som nummer et på schweiziske IMD's rangliste over konkurrencedygtighed. Vi har styrkepositioner, f.eks. på det grønne område og inden for life science, og det giver os en unik position, som vi skal bruge til at skabe stærke og grønne arbejdspladser og styrke ikke mindst deres og vores samlede eksportmuligheder. Alt det her betyder også, at der i SMV-miljøet er godt gang i den.

Hvis vi skal nå målet om at skabe flere stærke og grønne arbejdspladser og øge vores eksport, kræver det selvfølgelig en målrettet indsats for at have gode rammevilkår, der understøtter vores danske styrkepositioner. Vi skal tage hånd om de udfordringer, vi står over for, og hvis vi skal gøre det, så er det klart, at vi skal sikre, at erhvervslivets forsyningssikkerhed bliver bedre, således at vi kan have sikkerhed for at nå målet om de grønne arbejdspladser og den øgede eksport. Det kræver tilstrækkelig dygtig arbejdskraft, mindre bøvl og færre byrder. Det er noget af det, som regeringen arbejder for, og som også helt sikkert vil gøre arbejdsvilkårene nemmere og bedre for vores SMV-miljø.

Regeringen er derfor enig i, at der er en udfordring, som vi skal have håndteret; det skal der ikke herske tvivl om. For et stærkt dansk erhvervsliv er det afgørende, at vi selvfølgelig også har en stærk økonomi i fremtiden. Det kræver som sagt gode rammevilkår, der kan understøtte erhvervslivets muligheder, og det er i dag et grundvilkår for at drive en virksomhed, at man har adgang til en bankkonto, så man kan gennemføre og modtage betalinger.

Men jeg tror også, det er vigtigt at have en relativt åben diskussion af det her forslag, for der er også klare problemer med beslutningsforslaget. For forslaget lægger op til, at erhvervsdrivende skal have ret til at oprette en basal erhvervskonto på samme måde, som privatkunder har ret til en basal indlånskonto. En basal indlånskonto er en forholdsvis enkel konto, som giver kunderne adgang til at gennemføre visse basale transaktioner. En sådan konto vil formentlig have nogle mangler i forhold til de fleste erhvervsdrivendes behov. Derfor mener vi i regeringen, at vi er nødt til at analysere det og overveje nærmere, hvordan en model for en basal erhvervskonto kan se ud, herunder hvilke tjenester der skal knyttes til en erhvervskonto. F.eks. skal det være muligt at gennemføre bankoverførsler.

Oven i den overvejelse skal vi se nærmere på samspillet med anden lovgivning på området, det gælder f.eks. samspillet med hvidvasklovgivningen, der jo altså, som man ved, stiller en række krav til f.eks. kundekendskabsprocedurer og løbende overvågning af transaktioner, der i nogle tilfælde indebærer, at pengeinstitutterne skal afvise at oprette en konto, hvis der som bekendt kan være mistanke om hvidvask. Så mener vi også, det bør overvejes, om alle pengeinstitutter skal være forpligtede til at stille en konto til rådighed for virksomhederne. Og skal det i givet fald være virksomheder i alle brancher, eller kan det enkelte institut vælge ikke at drive en forretning inden for visse sektorer?

Det leder mig så hen til den konklusion, at intentionen sådan set er udmærket, men jeg tror, at der er behov for at komme lidt mere i dybden med det her spørgsmål og de spørgsmål, forslaget rejser, inden vi kan komme tættere på at finde en model, som kan løse de udfordringer, som visse SMV-virksomheder står over for.

På den baggrund kan regeringen ikke støtte beslutningsforslaget. Og så vil jeg bare sige tak for ordet, formand.

Kl. 16:28

Første næstformand (Leif Lahn Jensen):

Vi siger også tak. Der er lige et par korte bemærkninger. Den første er fra fru Lisbeth Bech-Nielsen. Værsgo.

Kl. 16:28

Lisbeth Bech-Nielsen (SF):

Da SF fremsatte det her forslag sidste år og havde en føler ude blandt de andre partier, kunne vi se, at der var et stort flertal for at få stemt det her forslag igennem. Ministerens forgænger på posten, hr. Simon Kollerup, kunne godt læse skriften på væggen og sagde: Hvis SF trækker det her forslag, lover jeg, at det bliver en del af de her iværksætteriforhandlinger, som vi skal have om fem minutter. De iværksætteriforhandlinger blev aldrig til noget. De bliver jo så måske til noget nu, kan vi forstå; sådan ser det i hvert fald ud i regeringsgrundlaget. Hvad er det, der har ændret sig, siden ministerens partifælle sagde, at man en til en ville tage det forslag, som SF fremsatte sidste år, og som vi nu genfremsætter, fordi vi åbenbart ikke kunne stole på den aftale, der blev indgået?

Kl. 16:29

Første næstformand (Leif Lahn Jensen):

Ministeren.

Kl. 16:29

Erhvervsministeren (Morten Bødskov):

Jeg ved ikke, hvad det er for en aftale, der blev indgået. Jeg ved, at min forgænger har sagt, at gode og sunde virksomheder skal have ret til at oprette en erhvervskonto. Og det er lige nøjagtig spørgsmålet: Hvad er en god og sund virksomhed? Det er det, der er det centrale, og derfor er det det, jeg vælger at se på. Det er sådan set et sympatisk forslag. Det er det, jeg forsøger at sige, så jeg forstår ikke, hvorfor ordføreren reagerer, som ordføreren gør. Vi vil gerne undersøge de her ting, for jeg tror såmænd ikke, at det er intentionen, den er gal med. Det er mere nogle af de elementer, som man ikke rigtig har overvejet i beslutningsforslaget, og som vi synes at man er nødt til at overveje, inden man skrider til handling her.

Kl. 16:29

Første næstformand (Leif Lahn Jensen):

Spørgeren.

Kl. 16:29

Lisbeth Bech-Nielsen (SF):

Men det har både Socialdemokratiet og Erhvervsministeriet haft rigelig tid til, for vi har diskuteret det her i flere år. Og jeg tror, at ministeren taler mod bedre vidende, når han siger, at han ikke kender til den her aftale, for den blev endda foreviget på TV 2 og beskrevet i en række medier, hvor hr. Simon Kollerup, altså den tidligere erhvervsminister, sagde, at det var et fremragende forslag og det ville man da rigtig gerne støtte op om og proppe ind i de kommende iværksætteriforhandlinger. Så undskyld mig, men jeg har svært ved at tro på, at den nuværende erhvervsminister aldrig har hørt om det her før.

Kl. 16:30

Første næstformand (Leif Lahn Jensen):

Ministeren.

Kl. 16:30

Erhvervsministeren (Morten Bødskov):

Jeg har skam hørt om det her flere gange, og jeg synes også, det er helt fint, at der har været bred enighed om det. Jeg tror også, at der er andre, der ville stille sig op og sige, at man deler intentionen. Jeg tror bare, at fra det og til at sige, at så kan man automatisk sige god for SF's beslutningsforslag her, er der et stykke vej, og det er det, vi kommer til at tage fat på. Sværere er det sådan set ikke, og mere dramatisk er det sådan set ikke. Intentionen har været støttet bredt i Folketinget, og den kommer vi til at kigge på hvordan vi kan virkeliggøre. Regeringen kommer med en iværksætterstrategi, og den arbejder vi på et udspil om, og det håber jeg da også at SF vil engagere sig i.

Kl. 16:30

Første næstformand (Leif Lahn Jensen):

Så er det hr. Sigurd Agersnap.

Kl. 16:30

Sigurd Agersnap (SF):

Tak for det. Det er jo altid godt, når man kan blive enige om intentionerne. Men noget, man også gerne skal være enige om, er tidshorisonten for, hvornår man så gør noget ved det, og hvornår man handler på de fælles intentioner. Derfor er mit første spørgsmål til ministeren bare, hvornår man vil handle på de her intentioner, og hvornår man tænker at man kan få gjort noget i forhold til erhvervskontoen. Som vi jo også ved fra SMVdanmarks undersøgelse, snakker vi om mere end 3.000 virksomheder årligt, som har problemer med at få en erhvervskonto, så det er jo ikke et lille problem, der kan vente i mange år. Så hvad er tidshorisonten for handling her?

Kl. 16:31

Første næstformand (Leif Lahn Jensen):

Ministeren.

Kl. 16:31

Erhvervsministeren (Morten Bødskov):

Det er svært at sætte en eksakt dato på, men jeg tror da, at vi som sagt er enige om intentionen. Og det betyder også, at vi kommer til at kigge på det her. Det er klart, at der er nogle virksomheder, som står med problemer, og der kan også være pengeinstitutter, som går lige vel hårdt til dem, uden at der er nogen grund til det. Det er vi nødt til at få boret ud, og det synes jeg er helt fair. De spørgsmål, som jeg rejser i min tale i dag, bør vel også være nogle, som SF trods alt også vil reflektere lidt over. Skal det være alle SMV-virksomheder, som skal kunne komme til et hvilket som helst institut og bede om at få en erhvervskonto? Det er nogle af de spørgsmål, vi selvfølgelig er nødt til at kigge på. At der er en udfordring, er vi enige i. At der er en god intention, er vi også enige i. Men det skal ikke være nogen ultimativ ret, at man kan komme til et pengeinstitut og bede om en erhvervskonto. Det tror jeg ville være uklogt, og derfor er vi nødt til at finde ud af, hvordan de her balancer er, og hvordan de skal håndteres.

Kl. 16:32

Første næstformand (Leif Lahn Jensen):

Spørgeren til sin anden bemærkning.

Kl. 16:32

Sigurd Agersnap (SF):

En del af de refleksioner, ministeren kommer med, har vi også haft i SF, og det er jo også derfor, vi siger i beslutningsforslaget, at hvis der er en saglig individuel begrundelse, kan man godt give et afslag. Men der skal ikke kunne gives generelt afslag. Synes ministeren ikke, at det her argument med forskellige brancher er lidt sammenligneligt med, at bankerne taler om forskellige kundetyper i forhold til en privatkonto. Der er også banker, der siger, at de ikke vil have småsparere, og at de vil have både ind- og udlån. Er det, at der er forskel i kundetyper, ikke sammenligneligt med forskellen i brancher?

Kl. 16:33

Formanden (Søren Gade):

Ministeren.

Kl. 16:33

Erhvervsministeren (Morten Bødskov):

Der er helt sikkert mange spørgsmål, der kan rejses. Jeg synes faktisk, at SF's spørger her rejser en hel række spørgsmål, som vi er nødt til at få boret ud. Det er jo det, der er hele pointen. Derfor vil jeg sige, at intentionen er god, og vi arbejder med det, og jeg er helt sikker på, at man vil se, at det her kan være noget af det, vi kommer til at drøfte senere. Men jeg synes, det er fair nok, at man lige drøfter også de spørgsmål, som vi har rejst her.

Kl. 16:33

Formanden (Søren Gade):

Hr. Pelle Dragsted, Enhedslisten.

Kl. 16:33

Pelle Dragsted (EL):

Jeg synes, ministeren er en anelse fræk over for forslagsstillerne her. Jeg forstår godt, at der er en vis frustration. SF fremsætter et forslag om det her for et år siden, i januar 2022. Der viser sig at være et flertal i Folketinget, hvilket får regeringen, hvad der jo ofte sker, til at skynde sig at sige: Den er vi sådan set med på. Daværende erhvervsminister Simon Kollerup siger, at virksomhederne skal have ret til en erhvervskonto; at det betyder, at bankerne fremover har pligt til at oprette en konto; at der skal ikke være bøvl i banken, der forhindrer gode virksomheder i at få succes osv. osv. Man forpligter sig altså over for SF ved at sige: Nu trækker I jeres forslag, og til gengæld sørger vi for, at det her bliver gennemført.

Nu er der gået mere end et år, og der er iværksættere og små virksomheder derude, som bøvler med det her. Det koster arbejdspladser, og det koster gode idéer. Jeg synes, det er fint nok, at regeringen ikke har leveret på det her, men at stå og skyde forslagsstillerne i skoene, at det her ikke har været gennemdrøftet, synes jeg faktisk er frækt.

Kl. 16:34

Formanden (Søren Gade):

Ministeren.

Kl. 16:34

Erhvervsministeren (Morten Bødskov):

Jeg ved ikke, om det er frækt at sige, at der er nogle spørgsmål, som vi rejser, og som vi gerne vil bruge tid på at drøfte. Det synes jeg er en forkert udlægning af det. Det er da rigtigt nok, at der har været en dialog, og jeg er da også helt opmærksom på, at det har været fremme i offentligheden, at min forgænger har lavet en aftale med forslagsstillerne om, at man skulle se på det her. Jeg vælger at kigge fremad og sørge for, at det her bliver belyst ordentligt, og at vi kommer til at drøfte de udmærkede intentioner, der er i det her forslag. Det synes jeg ikke kan udlægges som nogen som helst form for frækhed. Tværtimod er det en saglig tilgang til noget, som indrømmet er vigtigt for masser af små og mellemstore virksomheder. Det synes jeg er den rigtige måde at håndtere det på.

Kl. 16:35

Formanden (Søren Gade):

Hr. Pelle Dragsted.

Kl. 16:35

Pelle Dragsted (EL):

Det er ikke bare noget, man har drøftet. Man har udsendt en pressemeddelelse fra Erhvervsministeriet i januar 2022, hvor man siger, at man har en aftale med SF om at give små erhvervsdrivende ret til en konto. Man skriver, at man forventer at fremsætte lovforslaget i Folketinget i efteråret 2022. Hvad er det, Socialdemokraterne – for det var jo en socialdemokratisk erhvervsminister på det tidspunkt – har brugt det seneste år på, fra man indgik den aftale til i dag? Og hvornår forventer ministeren at de små erhvervsdrivende og iværksættere derude, der lige nu står med problemet, har fået en løsning fra regeringen?

Kl. 16:35

Formanden (Søren Gade):

Ministeren.

Kl. 16:35

Erhvervsministeren (Morten Bødskov):

Eksempelvis har der været folketingsvalg, og der har været regeringsdrøftelser i efteråret 2022, som spørgeren selv henviser til. Det kunne jo være, at det kunne være en del af årsagen til det. Nu ser vi på det. Vi overvejer spørgsmålene. Jeg synes, de er helt relevante, så på den måde er der sådan set ikke noget ønske om ikke at prøve at kigge på det, tværtimod. Men der har jo været et folketingsvalg, og der har været en regeringsdannelse, som selvfølgelig har taget noget tid. Det tror jeg alle er opmærksomme på. Nu kigger vi på det. Vi arbejder med et iværksætterudspil, og jeg føler mig helt overbevist om, at også SMV'ernes vilkår i forbindelse med et iværksætterudspil vil blive oplevet som en klar forbedring.

Kl. 16:36

Formanden (Søren Gade):

Der er ikke flere korte bemærkninger til ministeren, så vi siger tak til ministeren og starter på ordførerrækken. Og jeg byder velkommen til hr. Per Husted fra Socialdemokratiet.

Kl. 16:36

(Ordfører)

Per Husted (S):

Tak for det. Det er jo altid utaknemligt at komme efter en debat som den, der lige har været, hvor de fleste ting er blevet drøftet. Men jeg vil starte med at sige stor tak til SF for at have fremsat beslutningsforslaget og komme med en stor ros til bl.a. Lisbeth Bech-Nielsen fra SF for i flere år at have fulgt sagen. Og som hun sagde i et interview i Jyllands-Posten i januar sidste år, og jeg citerer:

»Vi har igennem mindst fire år haft rundbordssnakke med den finansielle sektor, og Finans Danmark har sagt, at der nok skulle blive gjort noget ved problemet. Men det har bare ikke rykket noget.«  

Man kan sige, at rundbordssamtaler kan være gode og også løse mange udfordringer og måske også burde have hjulpet i den her sammenhæng, men det er åbenbart ikke sket her. SMVdanmark har påpeget problemet, og der er blevet citeret fra undersøgelsen tidligere. Bankerne anerkender også problemet, og den tidligere regering har også anerkendt det, hvilket jeg kan forstå også er blevet bemærket i salen.

Problemet rammer primært mindre virksomheder og iværksættere, og der skal vi være ambitiøse. Det er vigtigt for vores samfund, at vi hele tiden ser nystartede virksomheder og understøtter udviklingen af dem, så dem, som har potentiale til at vokse sig store, gør det, og dem, som vil forblive mindre, men løser samfundsvigtige opgaver, har gode rammeforhold. Herunder er adgang til en erhvervskonto selvfølgelig vigtigt. Og tro mig, hvem der har potentiale til at blive store, er ret svært at vurdere. Jeg har selv arbejdet med iværksættere det meste af mit arbejdsliv, og min sådan helt uvidenskabelige konklusion er, at det er ganske umuligt at sige, hvilke virksomheder der faktisk går hen og bliver store. Den strategi, der hedder picking the winners, som ofte nævnes i politiske kredse, er jo ganske svær, om ikke umulig at føre ud i livet. Og det ville da være ærgerligt, hvis nogle af fremtidens vækstvirksomheder bliver stoppet af en helt simpel ting, som at man ikke kan få en erhvervskonto.

Så vi skal have fokus på gode rammeforhold for alle virksomheder, og derfor glæder det mig ekstra meget, at vi i det nye regeringsgrundlag har en meget ambitiøs linje for iværksætteri. Der skal bl.a. laves en ny iværksætterstrategi, hvor regeringen ønsker at gøre det lettere for danskere at investere i iværksættervirksomheder. Det skal være mere attraktivt at være iværksætter, uanset køn, og det skal være lettere at tiltrække kapital. Og i det ligger der underforstået, at hvis det er ambitiøst, skal der selvfølgelig også være adgang til en erhvervskonto.

Så hvorfor ikke bare sige ja til det her beslutningsforslag og sætte det i gang? Inden vi gør det, er vi nødt til at komme et spadestik dybere. Er der andre forklaringer på, at det er svært at få en konto? Eksempelvis er det en kendsgerning, at den hvidvasklov, vi kender fra 2017, og som senere er opdateret i 2020, bærer et stort ansvar for, at bankerne er tilbageholdende med det. Loven stiller hårde krav til bankerne om kontrol af transaktioner og unormal adfærd på en konto. Det har ikke fremmet lysten hos bankerne til at invitere alle virksomheder og brancher indenfor. Ligeledes kan en ukritisk tilgang til at tildele en erhvervskonto have uheldige effekter i forhold til forbrugersikkerheden. En konto kan med rette opfattes som en blåstempling af en virksomhed og kan i nogle tilfælde måske endda give forbrugerne en falsk tryghed. Det er også med i overvejelserne, og der er jo også nævnt andre ting.

Når jeg kigger på min kalender, kan jeg se, at vi i dag har den 14. april – det er også en kendsgerning. Og rent praktisk vil det være ret svært af få det gennemført i den her folketingssamling, hvis det skal være gennemarbejdet og med de nødvendige høringsfrister. Så på baggrund af at det skal gøres ordentligt, støtter vi fra Socialdemokratiets side ikke B 23 til trods for de gode intentioner. Tak for ordet.

Kl. 16:40

Formanden (Søren Gade):

Tak for det. Der er et par korte bemærkninger, og først er det hr. Sigurd Agersnap, Socialistisk Folkeparti.

Kl. 16:40

Sigurd Agersnap (SF):

Tak for det. Forleden kunne man læse i Jyllands-Posten, mener jeg det var, at den politiske ordfører for Socialdemokratiet, hr. Christian Rabjerg Madsen, sagde, at oppositionen vel skal være mere end at være i en nejposition. Jeg kunne godt tænke mig nu, når man hører begrundelserne her fra Socialdemokratiet for at stemme nej til beslutningsforslaget, at spørge, om man ikke også som regeringsparti skal være mere end bare at være i en nejposition. For jeg hører jo, at man omfavner alle intentionerne, og at man egentlig omfavner de forbehold, der i forslaget, men alligevel vil man stemme nej til det. Kan ordføreren ikke uddybe en lille smule, hvad det er, der gør, at man indtager den her nejposition?

Kl. 16:41

Formanden (Søren Gade):

Ordføreren.

Kl. 16:41

Per Husted (S):

Jeg synes, jeg omfavnede, dog ikke i fysisk forstand, SF's forslag på alle leder og kanter. Men de argumenter, vi har, der handler om at få lavet et ordentligt forarbejde og få det lavet på en ordentlig vis, gør, at vi siger nej nu. Og så bliver vi nejregeringen og oppositionen bliver jaoppositionen i det her tilfælde.

Kl. 16:41

Formanden (Søren Gade):

Hr. Sigurd Agersnap.

Kl. 16:41

Sigurd Agersnap (SF):

Et af de centrale elementer i lovforslaget er jo det her med, om man i udgangspunktet skal have en ret eller ikke skal have en ret. Det synes jeg er et ret principielt spørgsmål, som man i hvert fald kan udtrykke sin holdning til, selv om man mener, at andre ting skal udpensles. Så hvad er Socialdemokratiets holdning: Skal man i udgangspunktet have en ret til en erhvervskonto, ligesom vi kender det fra en privat konto, eller skal man ikke have en ret?

Kl. 16:42

Formanden (Søren Gade):

Ordføreren.

Kl. 16:42

Per Husted (S):

Der er meget stor forskel på en konto til en virksomhed, en erhvervskonto, og så en privat konto, hvorfra du skal kunne betale din elregning og din varmeregning. Der er mange andre ting, der skal med i spillet, og det er lige præcis det, vi skal have afklaret i det arbejde, vi skal sætte i gang om det. Om det præcis skal være en ret, sådan som det efterspørges her, synes jeg vi skal vente med at tage stilling til, til vi har svar på de mange gode spørgsmål, der også er blevet stillet her i dag.

Kl. 16:42

Formanden (Søren Gade):

Fru Lisbeth Bech-Nielsen, Socialistisk Folkeparti.

Kl. 16:42

Lisbeth Bech-Nielsen (SF):

Det er 6 år siden, jeg tog den her sag op første gang, nemlig i 2017. Det var under en anden farve regering. Det fik den daværende minister på området til at rette henvendelse til den finansielle sektor og sige: Kan I ikke prøve at få sat skub i det her selv? Så vidt jeg er orienteret, lavede Finans Danmark også en henstilling til sine medlemmer og sagde: Kan I ikke prøve at være lidt mere ambitiøse på det her område og give flere en chance? Det var i 2017. Kan ordføreren forstå min utålmodighed og min mangel på forståelse for, at man ikke skulle have haft tid i Erhvervsministeriet til at undersøge de her ting?

Kl. 16:43

Formanden (Søren Gade):

Ordføreren.

Kl. 16:43

Per Husted (S):

Det kan jeg fuldt ud forstå. Jeg var selv i Folketinget i en kort periode der, og jeg husker faktisk, at vi to præcis har drøftet det her omkring 2017, så det er ikke fremmed for mig. Men man kan altid kigge bagud, vi kigger fremad, og jeg glæder mig rigtig meget til, at vi sammen skal lave en iværksætterstrategi, hvor vi virkelig skal have Danmark frem i førersædet på det område. Der håber jeg og forventer også, at lige præcis den her problemstilling bliver løst.

Kl. 16:43

Formanden (Søren Gade):

Fru Lisbeth Bech-Nielsen.

Kl. 16:43

Lisbeth Bech-Nielsen (SF):

Det her er jo ikke for min skyld. Det er jo for at hjælpe alle de talenter, som vi går glip af, fordi folk ikke kan starte en virksomhed. Hvis man havde en virksomhed, men ikke havde ret til en erhvervskonto, så kunne man ikke få coronastøtte, da vi havde corona. Der er jo et mørketal her, men der kan være masser af virksomheder, der er gået konkurs, fordi de ikke kunne få hjælpepakker under corona. Man kan ikke benytte MobilePay eller andre smarte betalingsformer uden at have en erhvervskonto. Jeg synes simpelt hen ikke, at det er rimeligt over for alle de mennesker, når vi samtidig siger jo siger til folk, at vi gerne vil have, at flere bliver selvstændige og iværksættere.

Kl. 16:44

Formanden (Søren Gade):

Ordføreren.

Kl. 16:44

Per Husted (S):

Den argumentation, der kommer der, kan jeg godt følge, men jeg bliver igen nødt til at henvise til bl.a. det, jeg selv sagde i min ordførertale, og det, der er blevet sagt tidligere, nemlig at vi har nogle gråzoner. Nu bliver der bl.a. nævnt MobilePay. Ja, det er da fint, at man kan have det, men vi ser jo faktisk nogle som, om end ikke i hvidvaskøjemed, snyder forbrugerne på den ene eller på den anden måde. Og lige netop det med, at du har en konto, er en blåstempling af dig som virksomhed. Så lad os nu få undersøgt tingene godt og grundigt. Jeg forstår fuldt ud frustrationen, hvis man har siddet i 7 år og ventet. Nu har man været støtteparti i 4 år for den tidligere regering. Der kunne man måske have været mere aggressiv på det område.

Kl. 16:45

Formanden (Søren Gade):

Der er ikke flere korte bemærkninger, så vi siger tak til hr. Per Husted fra Socialdemokratiet. Jeg byder nu velkommen til fru Eva Kjer Hansen fra Venstre.

Kl. 16:45

(Ordfører)

Eva Kjer Hansen (V):

Det var vel sjældent ærlige udtalelser fra den socialdemokratiske ordfører, der lige kom her, i forhold til de seneste års arbejde. Jeg vil gerne indlede med at sige tak til SF for at have rejst den her problematik. Der er jo ikke nogen tvivl om, at det er et supervigtigt emne at tage fat i, og fru Lisbeth Bech-Nielsen har jo ret i, at det her giver voldsomme problemer derude for mennesker, der ikke kan komme i gang med en virksomhed, og dermed mister vi i virkeligheden nogle muligheder i det danske samfund, og det er simpelt hen for dumt. Så tak for at sætte emnet på dagsordenen.

Så synes jeg, vi skal kvittere for, at ministeren jo har været så positiv og er kommet med klare tilkendegivelser i dag om, at nu kommer der gang i tingene i forhold til at få afdækket de forskellige problemstillinger, der er omkring den her erhvervskonto, og hvordan den kan komme til at fungere. Så stor ros til ministeren for sin positive tilgang til beslutningsforslaget i dag.

Vi synes i Venstre, at det er vigtigt, at iværksættere og vækstvirksomheder har de rigtige rammer for at kunne etablere sig og vokse og forhåbentlig også bidrage til at skabe beskæftigelse rundtomkring. Og det siger jo sig selv, at det her med adgangen til at have en konto simpelt hen er væsentligt, for har man ikke en konto, så er det ikke muligt at drive virksomhed i nutidens Danmark. Derfor hilser vi det velkommen, at vi nu får drøftet, hvordan en model for en erhvervskonto mere præcis kan se ud, hvilke funktioner kontoen skal have, hvilke tjenester der skal være knyttet til den, hvordan det spiller sammen med anden lovgivning, om alle pengeinstitutter skal kunne en sådan løsning. Alt det må vi se at få afklaret.

Så i Venstre er vi rigtig positivt indstillet over for indholdet i beslutningsforslaget, og vi ser så frem til, at regeringen arbejder videre med det og forhåbentlig inden for en overskuelig tid får emnet lanceret i et egentligt lovforslag, sådan at det kan blive til virkelighed, som SF har ønsket.

Kl. 16:47

Formanden (Søren Gade):

Tak for det. Der er en enkelt kort bemærkning. Fru Lisbeth Bech-Nielsen, Socialistisk Folkeparti.

Kl. 16:47

Lisbeth Bech-Nielsen (SF):

Tak, og tak for de pæne ord. Kan ordføreren forstå min utålmodighed, når det her var noget, jeg bragte på bane første gang i 2017 – for 6 år siden – i Erhvervsministeriet, og min forundring over, at man ikke skulle have haft tid til at undersøge de nærmere muligheder? Jeg ved også, at Finans Danmark jo har været optaget af det her spørgsmål og selvfølgelig optaget af, at det blev indrettet på en ordentlig måde. Jeg ved også, at man har arbejdet med det for at se på, hvad risiciene kunne være i det, og hvordan man kunne undgå dem. Derfor forstår jeg ikke, at der nu igen skal sættes et langvarigt arbejde i gang. For for hvert år, der går, er der jo rigtig mange, hvad ordføreren selv var inde på, som ikke kan starte egen virksomhed, eller som måske endda må lukke den, de har.

Kl. 16:48

Formanden (Søren Gade):

Ordføreren.

Kl. 16:48

Eva Kjer Hansen (V):

Jeg tror, en af de ting, fru Lisbeth Bech-Nielsen og jeg har tilfælles, er en vis utålmodighed i forhold til at se konkrete resultater af vores politiske indsatser her i Folketinget, og jeg forstår til fulde ordførerens frustration over, at der gået så mange år med et emne, som jeg tror vi i dag i bred enighed vil sige er yderst relevant at få taget fat på, og at det netop kan være en blokering og en hindring for iværksætteri. Jeg har så ikke været tæt på emnet, og derfor kan jeg ikke gøre nærmere rede for, hvad der er gået galt. Måske skulle fru Lisbeth Bech-Nielsen have haft et tættere forhold til den socialdemokratiske ordfører og holdt mere fast i den socialdemokratiske ordfører her i den seneste regeringsperiode. Jeg ved ikke hvorfor. Det, jeg tager ad notam her i dag, er ministerens klare tilkendegivelse af nu at ville tage fat på det her emne og få det ordentligt belyst og få skruet en model sammen, der kan fungere.

Kl. 16:49

Formanden (Søren Gade):

Fru Lisbeth Bech-Nielsen.

Kl. 16:49

Lisbeth Bech-Nielsen (SF):

I forhold til det sidste troede jeg jo i min naivitet på det, når en socialdemokratisk minister sagde: Vi har en aftale; vi udsender en pressemeddelelse om, at vi har en aftale; vi inviterer TV 2 ind for at dokumentere, at vi har en aftale. Da var så naiv at tro, at vi havde en aftale.

Kl. 16:50

Formanden (Søren Gade):

Ordføreren.

Kl. 16:50

Eva Kjer Hansen (V):

Ja, det har jeg ikke yderligere kommentarer til. Jeg skal beklage, at fru Lisbeth Bech-Nielsen har været skuffet over manglende handling. Til gengæld er det jo blevet udtrykt klart i dag, at nu kan fru Lisbeth Bech-Nielsen forvente en regering, der handler, og en regering, der vil levere og sørge for at finde en model, der kan fungere, sådan at vi forhåbentlig kan få sat en stopper for fru Lisbeth Bech-Nielsens frustration.

Kl. 16:50

Formanden (Søren Gade):

Hr. Sigurd Agersnap, Socialistisk Folkeparti.

Kl. 16:50

Sigurd Agersnap (SF):

Tak for det. Jeg synes, at man, når man følger debatten, godt kan få det indtryk, at det, vi diskuterer her, er et lovforslag, og det er det jo ikke. Det er et beslutningsforslag. Nu siger ordføreren jo også selv, at hun også deler en vis utålmodighed omkring, at der skal ske noget. For mig at se er det, man beslutter ved at stemme for det her beslutningsforslag, at der skal ske noget ret hurtigt og i den her samling. Så rækker ordførerens tålmodighed meget længere end den her samling, eller er hun så utålmodig, at det skal være i den her samling?

Kl. 16:51

Formanden (Søren Gade):

Ordføreren.

Kl. 16:51

Eva Kjer Hansen (V):

Det ville jo være hensigtsmæssigt, hvis vi kunne gennemføre det med et snuptag, men jeg synes, at både ministeren og den socialdemokratiske ordfører og jeg har gjort gældende, at der altså er nogle ting, der skal overvejes, nemlig: Er det alle pengeinstitutter, der skal stille det her til rådighed? Hvordan er samspillet med anden lovgivning? Hvad er det for nogle tjenester, der skal kobles på? Altså, hvad er overhovedet en minimumsløsning? De ting skal der simpelt hen tages stilling til, inden man jo kan fremsætte et lovforslag. Og der står jo direkte i beslutningsforslaget, at »Folketinget pålægger regeringen i løbet af indeværende folketingssamling at fremsætte lovforslag ...«, og der er jeg nødt til at lytte til ministeren, der siger, at det ikke kan lade sig gøre, og derfor kan vi heller ikke stemme for beslutningsforslaget.

Kl. 16:51

Formanden (Søren Gade):

Hr. Sigurd Agersnap?

Der var ikke flere korte bemærkninger, så vi siger tak til fru Eva Kjer Hansen. Og jeg giver nu ordet til at få Charlotte Bagge Hansen fra Moderaterne.

Kl. 16:51

(Ordfører)

Charlotte Bagge Hansen (M):

Tak for det, formand. Først vil jeg lige anerkende frustrationerne. Jeg har nu været her i 5 måneder, og jeg synes tit, jeg er frustreret, så jeg kan godt se, at jeg skal lære at væbne mig med tålmodighed på mange områder. Jeg vil også sige, at jeg ikke mener, at den nuværende minister skal stå på mål for, hvad den tidligere minister har sagt og lovet. Jeg synes faktisk, at det er både klogt og fornuftigt, at vi får fundet den rigtige løsning første gang, så vi rammer bullseye.

Jeg kan godt forstå jeres beslutningsforslag. Jeg anerkender det. Det er vigtigt, at erhvervsdrivende også har en konto, ligesom vi privatpersoner har. I Moderaterne mener vi, at det skal være attraktivt at være erhvervsdrivende i Danmark, og det er også vigtigt, at de erhvervsdrivende har nogle gode rammevilkår, så de har lyst til at være i Danmark og blive i Danmark. Vi er enige i SF's analyse af, at det er et grundvilkår for erhvervsdrivende at have en erhvervskonto, men vi vil også gerne pointere, at vi ser nogle udfordringer, hvis jeres beslutningsforslag gennemføres, som det er fremført her.

Forslaget lægger op til, at erhvervsdrivende skal sidestilles med privatkunder i forhold til at have ret til en basal indlånskonto. En sådan konto giver mulighed for at gennemføre basale transaktioner, men vil ikke leve op til mange erhvervsdrivendes mere komplekse behov i forhold til transaktioner. Så har vi problematikken i forhold til hvidvaskning. Det skal vi også have belyst, og det skal vi også have håndteret. Jeg har talt med folk fra branchen. De anerkender, at vi har en udfordring, og de vil gerne være med til at løse den. Jeg ved, at man fra branchens side også er i gang med at byde ind med nogle forslag til regeringen omkring, hvad vi kan gøre for at imødekomme de her krav og behov, som en virksomhed naturligvis har for at have en bankforbindelse.

Det er vigtigt, at vi også lytter til branchen, og at branchen får mulighed for at komme med input. På grund af at vi mener, at der skal være et større analysearbejde, og at der skal nogle flere nuancer ind i forhold til at få en basal erhvervskonto med flere muligheder for de erhvervsdrivende, kan vi ikke støtte op om beslutningsforslaget, som det ligger her. Moderaterne stemmer imod.

Kl. 16:54

Formanden (Søren Gade):

Tak for det. Der er en enkelt kort bemærkning fra hr. Pelle Dragsted, Enhedslisten.

Kl. 16:54

Pelle Dragsted (EL):

Jeg synes jo nok, det er rimeligt nok, at en ordfører kan forvente, at en aftale, som er lavet med en minister, fordi der var et flertal i Folketinget, også gennemføres. Vi snakker altså om en minister med baggrund i det samme parti, og jeg tror, at når der reageres, som der gjorde, er det jo også, fordi ministeren får det til at lyde, som om det sådan nærmest er præmaturt, at ordføreren nu fremfører det her forslag, når virkeligheden er, at der er nogle, der har været virkelig, virkelig sløve i det.

Jeg synes, det er sådan, at vælgerne skal vide, hvad de kan forvente af partierne, så når nogle siger noget, kan man også regne med det. Derfor vil jeg gerne spørge ordføreren, om ordføreren er uenig med sin partikollega Lars Arne Christensen, som op til valget sagde, at landets banker ikke lever op til deres sociale ansvar, når de afviser små virksomheder og iværksættere, og netop argumenterede for retten til en erhvervskonto for danske virksomheder. Var det Moderaternes politik, og hvorfor vil Moderaterne så ikke støtte det her forslag nu?

Kl. 16:55

Formanden (Søren Gade):

Ordføreren.

Kl. 16:55

Charlotte Bagge Hansen (M):

Nu har jeg ikke læst hans tweet, eller hvor det har stået henne, og af gode grunde kan jeg jo ikke stå på mål for, hvad han har udtalt. Og hvis det nu havde været klogt at følge den aftale, der var lavet med Simon Kollerup, og den var nuanceret og gennemarbejdet, og man havde fået belyst alle de her nuancer, så ville jeg da synes, at vores nuværende erhvervsminister skulle have fulgt det. Men det er det ikke. Vi skal have flere nuancer ind, vi skal have analyseret det, og vi skal have fundet ud af, hvad behovene er.

Når man er erhvervsdrivende – jeg er selv erhvervsdrivende – så er en basal konto altså ikke nok, men vi er også nødt til at kigge på, om der er en risiko for, at pengene går til terrorfinansiering, og om der er en risiko for, at der er hvidvaskning. Der er så mange ting, vi skal have belyst, før vi kan få løst det her. Det er vi i gang med nu. Vi er i dialog med bankerne, og vi kommer op med en løsning. Stadig væk anerkender jeg hundrede procent jeres frustration, og at det da havde været federe, at det allerede havde været på plads. Men intentionerne er gode, vi arbejder med det nu, og der kommer en løsning.

Kl. 16:57

Formanden (Søren Gade):

Hr. Pelle Dragsted.

Kl. 16:57

Pelle Dragsted (EL):

Tak for det. Udfordringen ved det udsagn er jo, at det er det samme, vi har hørt siden 2017, altså at nu skulle vi bare have dialogen med sektoren, at nu ville det komme, og så blev der indgået en aftale sidste år, og det skulle bare fremsættes som et lovforslag, og intet er sket, og iværksætterne står stadig væk derude med de her problemer. Og det var det, som ordførerens partikollega var ude at slå i bordet over op til valget.

Så mit spørgsmål vil være: Hvad er det, der får ordføreren til at tro, at vi den her gang kan tro på, at ministeren har tænkt sig at gøre det, som ministeren melder ud?

Kl. 16:57

Formanden (Søren Gade):

Ordføreren.

Kl. 16:57

Charlotte Bagge Hansen (M):

Det kan jeg svare meget kort på, altså at det ved jeg kommer til at ske.

Kl. 16:57

Formanden (Søren Gade):

Tak for det. Der er ikke flere korte bemærkninger. Vi siger tak til fru Charlotte Bagge Hansen fra Moderaterne, og jeg byder nu velkommen til fru Karina Adsbøl fra Danmarksdemokraterne.

Kl. 16:57

(Ordfører)

Karina Adsbøl (DD):

Tak for det, formand. Jeg vil gerne indlede med at sige, at jeg er her i dag som vikar for vores erhvervsordfører, fru Betina Kastbjerg, som er på fængselsbesøg i Kosovo. Med det her forslag foreslås det, at der skal fastsættes regler for retten til en basal erhvervskonto lignende dem, der gælder for privatkunders ret til en basal indlånskonto.

I Danmarksdemokraterne er vi meget optaget af, at vi giver iværksættere og små og mellemstore virksomheder de bedst mulige rammer og forudsætninger for at kunne realisere deres projekter. I den forbindelse er det en velkendt udfordring, at iværksættere ofte har udfordringer med at få oprettet en erhvervskonto. Derfor synes vi, at det er positivt, at vi med det her forslag får lejlighed til at drøfte denne problemstilling, og at vi forhåbentlig sikrer, at det i fremtiden bliver nemmere for de små erhvervsdrivende at få en erhvervskonto.

Det er jo klart, at vi med dette forslag åbner op for, at flere kan få en erhvervskonto, og det vil naturligt også afføde en debat om, hvorvidt vi med dette forslag åbner op for en glidebane, hvor det gøres lidt for nemt at åbne og lukke virksomheder. Den bekymring kan vi også have i Danmarksdemokraterne. Når det så er sagt, er det vores vurdering, at dette forslag i højere grad har til formål at sikre bedre rammevilkår for iværksætterne og for de små og mellemstore virksomheder, og derfor støtter vi også forslaget.

Jeg bliver også sådan lidt frustreret på fru Lisbeth Bech-Nielsens vegne, i forhold til at man som ordfører kæmper for noget og man kæmper og man kæmper i mange år og man så hver gang, når man kommer herop og står på talerstolen i Folketingssalen, får et afslag, fordi den regering, der så sidder, ikke er villig til at give hende den fjer i hatten, altså ved at man nu sikrer handling, og at man gerne vil sikre det her. Så jeg forstår frustrationen. Og med hensyn til at Venstres ordfører kom med den undskyldning, i forhold til at der står i beslutningsforslaget, at man skal fremsætte et lovforslag i den her samling, er det jo, kan man sige, bare en undskyldning. For man kan også lave ændringsforslag til beslutningsforslag, hvis det er det, man ønsker.

Så alt i alt kan jeg godt genkende den der frustration omkring, at der kommer alle de her gode taler, og at intentionerne er gode, og at man gerne vil det bedste, men at det så tit ender med, at folk stemmer forslaget ned. Men jeg kan i hvert fald sige, at det gør vi ikke. For vi bakker op om forslaget.

Kl. 17:00

Formanden (Søren Gade):

Tak for det. Der er ingen korte bemærkninger. Vi siger tak til  fru Karina Adsbøl fra Danmarksdemokraterne, og jeg byder nu velkommen til hr. Lars-Christian Brask fra Liberal Alliance.

Kl. 17:00

(Ordfører)

Lars-Christian Brask (LA):

Tak, formand. Sympatisk har vi hørt at det her forslag er, og at der er virksomheder i Danmark, der er udfordret på en erhvervskonto. Men sådan som beslutningsforslaget er fremsat, er det sådan set ikke teknisk muligt. For hvis man beder en e-bank, der ikke kan tage imod kontanter, om at oprette en erhvervskonto i detailhandelen, er det lidt af en udfordring, og hvis man beder om en erhvervskonto i en privat bank, der ikke har erhvervskunder, så er man ligesom også lidt udfordret. Så hvis vi siger, at det generelt handler om pengeinstitutter, der for en stor dels vedkommende ligger under den samme godkendelseslovgivning, så er vi allerede dér nødt til at få fakta på plads og få justeret i beslutningsforslaget.

Men vi kan heller ikke i Liberal Alliance lide at skulle tvinge en bank – lad os nu sige, at det er en bank med den rigtige licens – til at påtage sig en konto, og det kan jo også betyde, at man må undgå nogle af de her ting, hvis der ligger en ret til en konto med »kend din kunde« og » forstå din kundes forretningsplan«, altså så man forstår, hvad det er, der er relevant for den her kunde, for at man som bank kan servicere kunden.

Så vi foreslår – lidt på linje med ministeren – at vi tager en runde i Erhvervsudvalget sammen med branchen, hvor vi finder en vej og afgiver en beretning om tiltag og muligheder. Og jeg kan også sige på vegne af ordføreren for Nye Borgerlige, fru Pernille Vermund, og ordføreren for Det Konservative Folkeparti, fru Mona Juul, at de har den samme tilgang, altså at lad os give det en runde til, til de 7 års ventetid har båret frugt.

Kl. 17:02

Formanden (Søren Gade):

Tak for det. Der er et par korte bemærkninger. Først er det fra fru Lisbeth Bech-Nielsen, Socialistisk Folkeparti.

Kl. 17:02

Lisbeth Bech-Nielsen (SF):

Tak. Jeg synes nu, at de første par bemærkninger virker lidt som en dårlig undskyldning. Det her er jo et beslutningsforslag, og det kan man rette til. Jeg ved, at ordføreren har meget indsigt i bankverdenen, og der kunne man jo lave et ændringsforslag, der siger, at der er nogle specifikke banker, der skal undtages fra det her. Nøjagtig den samme diskussion havde vi, dengang man skulle have ret til en basal indlånskonto; man skulle ikke tvinge bankerne til noget, og de var private virksomheder osv. I dag synes vi jo nok, at det er ret og rimeligt, fordi der er en infrastruktur derude. Jeg hører i hvert fald ikke fra borgerlige politikere, at de ønsker sig en statsbank, hvor det så skal være muligheden derigennem. Så når man har en privat infrastruktur, må man vel også gerne stille nogle krav til dem, specielt når man kan se, at de ad frivillighedens vej ikke rigtig løfter det her.

Mit konkrete spørgsmål er: Så vidt jeg ved, tager Danske Bank faktisk en tredjedel af alle nye erhvervskunder. Det er jo rigtig, rigtig flot løftet, men så bærer de jo egentlig også byrden for resten af den finansielle sektor, når der ikke er det her krav.

Kl. 17:03

Formanden (Søren Gade):

Ordføreren.

Kl. 17:03

Lars-Christian Brask (LA):

Danske Bank er en ret stor erhvervsbank. Hvis man tager Nordea til sammenligning, tror jeg, de har en markedsandel på 12-15 pct. på erhvervskonti. De tager præcis det slæb, som svarer til deres markedsandel. Danske Bank tager nok en spids mere, men det er, fordi mange små banker, andelskasser og små, lokale sparekasser simpelt hen ikke kan håndtere en erhvervskonto, som deres kunder efterspørger.

Kl. 17:04

Formanden (Søren Gade):

Fru Lisbeth Bech-Nielsen.

Kl. 17:04

Lisbeth Bech-Nielsen (SF):

Det sidste forstår jeg simpelt hen ikke. Altså, efter mit indtryk og det, jeg har læst mig frem til, er det netop rigtig mange lokale sparekasser, som understøtter det lokale erhvervsliv, og som tager mere end deres markedsandel i forhold til nye kunder. Men lad det nu ligge.

Kan ordføreren forstå min frustration efter så mange år? Jeg har rakt hånden ud til den finansielle sektor og sagt: Har I nogen bekymringer, så kom til mig med dem, jeg retter det gerne til. Men jeg hører ikke noget.

Kl. 17:04

Formanden (Søren Gade):

Ordføreren.

Kl. 17:05

Lars-Christian Brask (LA):

Jeg kan sagtens forstå frustrationen, og jeg synes jo også, det er sympatisk. Jeg er også ret sikker på, at vi kan finde en løsning, når vi har forudsætninger og betingelser på plads for, hvordan man kan oprette en erhvervskonto. Var der et spørgsmål, jeg ikke svarede på, skal jeg lige have det igen. Nå, det var der ikke. Jeg sympatiserer selvfølgelig.

Kl. 17:05

Formanden (Søren Gade):

Hr. Pelle Dragsted, Enhedslisten.

Kl. 17:05

Pelle Dragsted (EL):

Nogle gange er der jo nogle konflikter, hvor der er forskellige interesser i spil, og det her er jo et eksempel på en af dem. Der er en finanssektor, som ikke er meget for at blive stillet over for det her krav om at skulle tilbyde en erhvervskonto, og på den anden side har vi så f.eks. SMVdanmark, de små iværksættere og Dansk Iværksætter Forening, som i mange år har været optaget af det her.

Så spørgsmålet, som man som parti må stille sig selv, er jo: Hvilken side stiller man sig på? Så skal jeg forstå Liberal Alliances ordfører sådan, at Liberal Alliance i det her tilfælde stiller sig på bankernes  og finanssektorens side, sådan at  de iværksættere derude, der ikke kan få en erhvervskonto, bare må vente på, at regeringen engang får nølet sig færdig til måske at få gjort noget ved det her?

Kl. 17:06

Formanden (Søren Gade):

Ordføreren.

Kl. 17:06

Lars-Christian Brask (LA):

Jeg stiller mig hverken på de erhvervsdrivendes eller bankernes side. Jeg stiller mig på den pragmatiske side, for der er en løsning, men den skal bare defineres, i forhold til hvad det er, der skal til, for at der kan gives en erhvervskonto, og det har bankerne også deres say i, og det er derfor, det ville være en rigtig god idé, hvis vi satte os ned sammen med bankerne i udvalget og fandt ud af, hvilke vilkår der skulle til, for at det kunne lade sig gøre. Så kan jeg også lige sige til spørgeren, hr. Pelle Dragsted, at der er 150.000 SMV'er i Danmark. Der er 2.000, der ikke kan få en bankkonto. Det er altså ret få. Det er et stort absolut tal, men det er 2.000 ud af 150.000 SMV'er, altså cvr-numre – så stort et problem er det heller ikke.

Kl. 17:07

Formanden (Søren Gade):

Hr. Pelle Dragsted.

Kl. 17:07

Pelle Dragsted (EL):

Det synes jeg er meget nonchalant at sige. 2.000 er 2.000 for meget. Vi snakker om mennesker, som sætter noget på spil, som måske har en god idé, og som kunne skabe vækst og arbejdspladser, og så står ordføreren ligesom og trækker på skulderen over det, efter at vi nu i 6 år har prøvet at arbejde for at finde en løsning på det her problem. Vi har et gennemdigitaliseret samfund, hvor det at have en bankkonto er fuldstændig essentielt for at kunne operere, både som person, men også som virksomhed. Men vi har ikke et tilbud. Vi stiller et krav, men vi har ikke løsningen. Det har vi da som samfund og som politikere et ansvar for at sørge for, nemlig at vi ikke spænder ben for iværksætterne.

Kl. 17:08

Formanden (Søren Gade):

Ordføreren.

Kl. 17:08

Lars-Christian Brask (LA):

Nej, men hvis man nu f.eks. er en e-bank og der kommer et pizzeria,som vil have en erhvervskonto hos en, og hvor en tredjedel af betalingerne foregår kontant, så kan den e-bank ikke servicere den erhvervskonto – det er fakta. Og det er også fakta – det ved jeg fra min egen tid i bankverdenen – at der er mange kunder, som du simpelt hen ikke kan få ind i din butik, fordi du skal kende din kunde; du har hvidvaskningsregler, du skal tage hensyn til, og du skal være sikker på, at du forstår den forretningsplan, som kunden stiller op med, og hvor cashflowet kommer fra. Så derfor er der nogle, der helt pr. automatik ikke kommer til at få en bankkonto.

Kl. 17:08

Formanden (Søren Gade):

Hr. Sigurd Agersnap, Socialistisk Folkeparti.

Kl. 17:08

Sigurd Agersnap (SF):

Tak for det. Jeg kan ikke helt genkende de 2.000, som ordføreren nævner. Det kan være, ordføreren kan komme ind på, hvor det tal er fra. Hvis man kigger i SMVdanmarks undersøgelse, står der jo netop, at 12 pct. af SMV'erne, de små og mellemstore virksomheder, har haft svært ved at få en erhvervskonto. Det er rigtigt, at det ikke er alle sammen, der i sidste ende ikke har kunnet få en erhvervskonto, men en stor del af dem har oplevet et meget stort og besværligt bureaukrati. Og det er det, mit spørgsmål går på, for Liberal Alliance er jo et parti, der italesætter bureaukratiet, og hvordan det stopper iværksætteri og gode idéer – især når det kommer fra det offentlige. Men her oplever vi jo et bureaukrati, som opstår ude i bankerne, og som gør det svært at drive iværksætteri. Så mit spørgsmål til ordføreren er bare, om ikke bare man principielt er enig i, at det her er alt for bureaukratisk, også ude i bankerne, og kan hæmme iværksætteriet.

Kl. 17:09

Formanden (Søren Gade):

Ordføreren.

Kl. 17:09

Lars-Christian Brask (LA):

Det kan godt være, det var 3.000, tallet fra SMVdanmark var, i stedet for 2.000, der ikke havde fået en erhvervskonto. Vi er ikke så begejstrede for bureaukrati i Liberal Alliance, men det her er private virksomheder, der selv bestemmer og selv træffer beslutninger ud fra nogle meget stramme givne rammer, som de er blevet pålagt af os herinde, af EU og af Finanstilsynet. Og hvis ikke du kender din kunde, hvis ikke du forstår, hvor pengene kommer fra, og hvis ikke du forstår det cashflow, der ligger til grund for forretningsplanen, kan du ikke tage dem ind som kunde. Det er der også en del af de her 3.000 kunder der bliver ramt af.

Kl. 17:10

Formanden (Søren Gade):

Hr. Sigurd Agersnap.

Kl. 17:10

Sigurd Agersnap (SF):

Det er klart, at nogle af de rammer, der er for bankdrift, selvfølgelig gør det kompliceret. Men noget af det, der også er med til at gøre det kompliceret, er, at rigtig mange banker ikke tjener mange penge på de små erhvervsdrivende. Det, man tjener mange penge på, er at være god til at have de store erhvervskunder i banken. Så kan ordføreren afvise, at det også er en af årsagerne til, at vi ser rigtig mange generiske afslag på oprettelse af en erhvervskonto til nye små virksomheder, at det simpelt hen ikke er der, man tjener mange penge som bank, ligesom man ikke gør det med små privatkunder?

Kl. 17:10

Formanden (Søren Gade):

Ordføreren.

Kl. 17:10

Lars-Christian Brask (LA):

Jeg kan ikke kategorisk og universalt sige, at det er sådan, det hænger sammen. Man kan godt tjene penge på små virksomheder med tre til fem ansatte, så det kan jeg ikke give ordføreren, Sigud Agersnap, ret i.

Kl. 17:11

Formanden (Søren Gade):

Tak for det. Der er ikke flere korte bemærkninger, og så siger vi tak til hr. Lars-Christian Brask fra Liberal Alliance. Jeg byder nu velkommen til hr. Pelle Dragsted fra Enhedslisten.

Kl. 17:11

(Ordfører)

Pelle Dragsted (EL):

Mange tak for det. Det er et rigtig godt forslag, SF har fremsat igen igen, som handler om at sikre, at små erhvervsdrivende og iværksættere kan få ret til at have en bankkonto, en helt simpel konto, altså ikke få ret til kassekredit og lån og alt muligt andet, men ganske enkelt en konto, hvor man kan modtage betalinger osv. osv. Det er jo helt nødvendigt, for man kan faktisk slet ikke have en virksomhed i Danmark, som fungerer, hvis ikke man har en bankkonto. Derfor er der et meget mærkeligt paradoks i, at vi på den ene side som politikere stiller nogle krav om, at man skal have en konto, og på den anden side nu i årevis har forhalet at give de selv samme virksomheder retten til at have en erhvervskonto. Så det er et meget vigtigt spørgsmål, og det er et, som de foreninger, altså SMVdanmark, Dansk Iværksætter Forening og andre, er meget, meget optaget af – det vil alle erhvervsordførere, der har været det i en årrække, vide – og de har banket på vores døre i mange år og har sagt, at her har vi et problem.

Derfor er det også træls, hvis jeg må sige det på jysk, at skiftende regeringer har trukket det her i langdrag, på trods af at spørgsmålet er blevet rejst i Folketingssalen, i samråd og i spørgsmål, ikke mindst fra fru Lisbeth Bech-Nielsen. For et år siden fremsatte SF det her forslag, og der viste sig at være et flertal i Folketinget, og derfor var fru Lisbeth Bech-Nielsen så venlig over for regeringen at trække forslaget ud fra en aftale om, at regeringen så ville fremsætte et lovforslag. Man gik endda ud og lavede en fælles pressemeddelelse om, at man var enig, og at der nu skulle komme hjælp til de her iværksættere. Nu hører vi så en erhvervsordfører fra samme parti sige, at vi lige skal have undersøgt det her, for det er meget kompliceret. Det er selvfølgelig særlig frustrerende, for det er lidt svært ikke at spørge sig selv om, hvad det lige er, man har brugt tiden på siden januar sidste år. Det er rigtigt, at der har været et folketingsvalg i oktober, men mon ikke man kunne have undersøgt de ting, der skulle undersøges, i de mellemliggende 8 måneder, så man kunne have gennemført det her?

Der har også været en række andre indvendinger i debatten, f.eks. spørgsmålet om hvidvask og spørgsmålet om terrorfinansiering og andet. Det er selvfølgelig relevant, men det er der jo taget højde for i SF's beslutningsforslag, og et beslutningsforslaget er jo ikke et forslag, der lægger nogle meget, meget skarpe rammer; et beslutningsforslag pålægger jo en regering at fremsætte et lovforslag, som selvfølgelig tager højde for de her ting, som det også fremgår af forslaget.

I forhold til Liberal Alliances argumenter om digitale banker vil jeg sige, at som jeg forstår forslaget, er der heller ikke noget krav om, at man skal kunne aflevere kontanter, og det vil så sige, at man så må oprette sin bankkonto i en bank, der faktisk kan håndtere kontanter. Nu har man jo forsøgt i mange år ad frivillighedens vej, og nu diskuterer vi så en alternativ vej, og det kan jeg høre at Liberal Alliance f.eks. er skeptisk over for, for det er jo private virksomheder, som man siger. Det synspunkt kan man godt indtage, men det eneste logiske svar på det synspunkt må så være, at vi får et offentligt alternativ, som mange andre europæiske lande i øvrigt har. Hvis man som offentligt samfund stiller krav om, at borgere og virksomheder skal have en konto, tilbyder man også sådan en konto, f.eks. i regi af Nationalbanken. Det kunne være, at EU's digitale euro, som er på vej, vil løse det problem, for det vil jo indebære, at vi faktisk alle sammen får et tilgodehavende i Den Europæiske Centralbank. Men lad os se, hvad der sker med det; det bliver meget spændende at følge.

Ud over at vi selvfølgelig støtter det her forslag, vil jeg til sidst komme med et godt råd til erhvervsministeren. Fru Lisbeth Bech-Nielsen er en stædig rad, og det ved jeg efter mange års tæt samarbejde med ordføreren, for når hun har bidt sig fast i en sag, holder hun fast som en grævling. Det så vi i forbindelse med spørgsmålet om kontrol med kviklånsbranchen, som også blev afvist i Folketinget, men så begyndte der langsomt at komme opbakning til det, og til sidst fik vi et indgreb, og det ser vi igen nu. Så ministeren kan lige så godt lade være med at trække det her længere i langdrag, end det allerede er blevet gjort, for det skal nok blive realiseret til sidst alligevel. Tak for ordet.

Kl. 17:16

Formanden (Søren Gade):

Tak for det, og der er en enkelt kort bemærkning. Hr. Lars-Christian Brask fra Liberal Alliance.

Kl. 17:16

Lars-Christian Brask (LA):

Ja, og det er selvfølgelig til hr. Pelle Dragsted. Det, jeg mente med en e-bank, var, at hvis vi kører det igennem, sådan som det står her, så har du som erhvervsvirksomhed en ret til en konto. Det kan godt være, at du har en ret, men du kan ikke bruge den til en disse, for hvis det er en privat bank, kan den ikke servicere. Og så kan jeg også sige, at vi både har haft GiroBank og en postbank, som var sådan halvstatslige og -offentlige, og det var ikke den store succes. Så man skal være velkommen til at gentage det forsøg.

Kl. 17:16

Formanden (Søren Gade):

Ordføreren.

Kl. 17:16

Pelle Dragsted (EL):

Hvorvidt det var en stor succes, tror jeg nu nok at der er debat om. Der var vel en grund til, at der var private banker, der var interesseret i at overtage forretningen for et ganske pænt vederlag. I Frankrig er der jo f.eks. det, der hedder La Banque Postale, som jo er det, der svarer helt til GiroBank, og som betjener 20 millioner kunder, tror jeg, og i øvrigt spiller en rigtig fornuftig rolle i forhold til udbetaling af offentlige ydelser og den slags ting, og som, så vidt jeg ved, finansierer postvæsenet, og det kunne jo i øvrigt være rigtig fint, hvis vi ikke skulle bruge statsmidler, men bare overskuddet fra en bank til at finansiere Post Danmark. Jeg synes, det var en stor fejl, at GiroBank røg på private hænder og i dag er en del af Danske Bank, så vidt jeg husker.

I forhold til det andet var min pointe, at hvis man nu som iværksætter ønsker kontanthåndtering, så henvender man sig vel næppe til en bank, som ikke kan håndtere privat kontanthåndtering; så henvender man sig til en af de andre banker og beder om at få en kontrol dér.

Kl. 17:17

Formanden (Søren Gade):

Så er der ikke flere korte bemærkninger. Vi siger tak til hr. Pelle Dragsted fra Enhedslisten og går videre i ordførerrækken. Jeg byder nu velkommen til hr. Nick Zimmermann fra Dansk Folkeparti. Han er her ikke, så vi går nu videre til ordføreren for forslagsstillerne, fru Lisbeth Bech-Nielsen.

Kl. 17:18

(Ordfører for forslagsstillerne)

Lisbeth Bech-Nielsen (SF):

Jeg må hellere starte med at sige, at hr. Nick Zimmermann fra DF har bedt SF om at hilse og sige, at de ikke kan være her, men støtter forslaget.

Jeg synes, det er en interessant diskussion, vi har omkring det her med ret til en erhvervskonto. For den har jo en lavpraktisk side, altså at der er nogle mennesker, for hvem det er afgørende for deres forretning, deres muligheder for at udfolde deres talenter og idéer, at de kan få en erhvervskonto, og for rigtig manges vedkommende bliver de afvist, fordi man måske ikke fra bankens side kan se et indtjeningsniveau, som man er interesseret i, sådan lige med det samme. Men jeg synes også, at diskussionen har en større, mere principiel overbygning, nemlig det, at når vi indretter vores samfund på en måde, hvor der er infrastruktur, som man er nødsaget til som borger eller som erhvervsdrivende at være i, så kan man ikke have et system, hvor du simpelt hen ikke kan komme videre ad den vej. Det var også logikken bag, at vi gav en ret til at have en basal indlånskonto. Vi sagde, at når du er borger i Danmark og du skal have en konto, kan vi jo ikke have et system, hvor den ene private bank efter den anden kan sige: Det vil vi ikke give dig, for vi betragter dig ikke som en god forretning. Så ligesom hr. Pelle Dragsted sagde, vil jeg sige, at hvis man ikke mener, at man kan pålægge private virksomheder, som udgør en finansiel infrastruktur, nogle relativt få forpligtelser, bliver man jo nødt til at give et offentligt alternativ, og det hører jeg ikke borgerlige politikere eller Finans Danmark eller den finansielle sektor være interesseret i. Godt nok har vi omkring 17 offentlige banker, statsbanker, i Danmark – jeg ved det, for jeg har stillet det spørgsmål flere gange – men det er jo ikke den type banker, som man får en almindelig erhvervskonto i.

Vi har prøvet ad frivillighedens vej. Jeg ved, at da jeg tog det op i 2017, sagde Finans Danmark også til deres medlemmer, at de syntes, at det her var et reelt problem, og at de gerne ville henstille til, at man viste noget mere imødekommenhed. Det har stort set ikke rykket ved noget. Den daværende erhvervsminister ønskede også, at man ad frivillighedens vej gjorde noget ved det her, måske også hjulpet på vej af, at der var et pres fra nogle af os, og den henstilling gentog man i 2020. Så det her har jo været en diskussion, vi har haft i årevis, og det viste sig jo at have en meget, meget konkret negativ betydning i coronaårene, fordi der var virksomheder, der måske sådan lige kunne eksistere uden at have en erhvervskonto, men da man så skulle ansøge om hjælpepakker, fandt man ud af, at det kunne man ikke, fordi en central forudsætning var, at du havde en erhvervskonto. Så det var et meget klart eksempel på diskrimination af virksomheder. Du kan heller ikke bruge nogle af de nye smarte finansielle servicer som MobilePay og andre sådan fintechløsninger – undskyld, jeg ved ikke, hvad man kalder det på dansk. Men der er jo rigtig mange nye servicer og ydelser, som man tit heller ikke kan bruge uden en erhvervskonto.

Vi har pålagt, som flere siger helt rigtigt, den finansielle sektor nogle store forpligtelser i forhold til at sikre, at bankerne ikke bliver brugt til hvidvask og svindel, men det har vi jo gjort, fordi der har været nogle eksempler, som har været så voldsomme og så ødelæggende for tiltroen til den samlede sektor, at vi har sagt, at vi bliver nødt til at have de her regler. Jeg siger ikke i dag, at det er landet et perfekt sted; faktisk tror jeg, det kunne trænge til et gennemsyn, også fordi der er små foreninger, som har nogle meget store forpligtelser i forhold til den risiko, de nu engang udgør. Så det kunne man sagtens kigge på igen. Men det er jo ikke, fordi det er kommet ud af det blå med den her type krav. Og i vores beslutningsforslag står det jo sort på hvidt, at selvfølgelig skal det her ikke være en åbning for fup, svindel, hvidvask og terrorfinansiering. Det er præcis de samme regler i forhold til »kend din kunde«-procedurer, i forhold til AML og i forhold til hvidvaskprocedurer. Det ville være det samme, som det er i dag. Derfor vil der jo selvfølgelig også være nogle, der ville blive afvist, skulle det her blive til virkelighed – klart – fordi de enten reelt har onde hensigter, eller fordi de simpelt hen bare ikke har styr nok på deres ting til at kunne godtgøre, at de har en legitim forretning. Selvfølgelig kan enhver bank kræve, at man får udleveret de papirer og dokumenter, der skal til, for at man kan godtgøre, at man ikke uforvarende kommer til at blive brugt til hvidvask og svindel.

Kl. 17:23

Jeg vil sige, at verdenshistoriens største hvidvasksag er det jo uheldigvis en dansk bank der har en hovedrolle i, og det skete jo, uden at vi har krav om ret til en erhvervskonto. Så det havde jo intet med det at gøre. Det var nogle andre ting.

Jeg synes, at vi har været godt omkring nogle af de ting, som flere af partierne her i dag har indvendinger mod – indvendinger mod, at man ikke skal pålægge private banker en masse forpligtelser. Til det siger vi, at det her er en basal erhvervskonto. Det er netop ikke, at man skal ud at kunne forgælde sig selv, kunne have en kassekredit og kunne have alle mulige forskellige lånemuligheder. Det er en basal erhvervskonto, der er tale om. Der står sort på hvidt, at vi ikke kommer til at rykke ved de krav, man som bank kan stille for ikke at blive udnyttet til hvidvask.

Når jeg fra flere partier hører, at vi bliver nødt til at få noget mere viden, måske nedsætte nogle flere udvalg, bliver jeg bare træt. Undskyld, jeg synes helt ærligt, det er så dårlig en undskyldning. Vi har diskuteret det her minimum siden 2017, og sikkert har mange politikere før mig også interesseret sig for det før, for det er jo ikke en ny problemstilling. Erhvervsministeriet har i en eller anden grad arbejdet med det her i flere år. Flere erhvervsministre har haft det på deres bord. Finans Danmark ved jeg har været optaget af det – de er gået fra at være meget negative til ... jeg ikke ved, hvor de står henne i dag. Jeg har da i hvert fald haft møder med dem om det og tilbudt at ændre mit beslutningsforslag, hvis de kunne komme med nogle gode input til, hvordan det kunne blive forbedret, uden at det resulterede i noget. Jeg synes, at tiden er gået, og i de minimum 6 år er der virksomheder, der ikke har kunnet få coronahjælpepakker og måske er gået konkurs på den baggrund. Der er gode idéer og talenter, der ikke har kunnet blive til noget, og samtidig med at vi hele tiden siger, at vi skal have flere iværksættere, og at vi skal have gode rammevilkår, så har vi et system, hvor private banker sidder på infrastrukturen og kan sige nej til, at man kan sætte i gang. Det synes jeg ikke er rimeligt.

Jeg lavede en klokkeklar aftale, som flere har omtalt, med den tidligere erhvervsminister. Det synes jeg ikke er godt for tilliden, der skal være blandt de forskellige partier og forskellige regeringer her i Folketinget, også når man som erhvervsminister endda selv inviterer TV 2 til at komme og filme aftalen, og når man af egen drift udsender en pressemeddelelse og skriver på Erhvervsministeriets hjemmeside, at nu har man en aftale, og at erhvervsministeren og SF synes, at nu skal man have ret til en erhvervskonto. Der var ingen forbehold, ingen »vi ser på det, vi laver et udvalg, vi kigger på det engang, vi gør måske et eller andet«. Nej, det var en klokkeklar aftale.

Jeg synes ikke, der er nogen gode argumenter for ikke at gå videre. Man kunne sagtens stemme for det her beslutningsforslag og så som regering, som minister lave et lovforslag, som rettede op på nogle af de ting, man syntes der skulle rettes op på, eksempelvis eksplicit undtog visse typer banker, hvor det ikke gav mening. Det kunne man sagtens gøre. SMVdanmark har lavet en analyse, der viser, at 12 pct. af de selvstændige har haft meget svært ved at få en konto. Det synes jeg ikke er rimeligt. Hvis der ikke snart sker noget, synes jeg, at det er en helt rimelig diskussion, som hr. Pelle Dragsted åbner, nemlig at sige, at hvis du bliver forhindret i at udøve grundlæggende borgerrettigheder, som var tilfældet, før man fik ret til en konto, eller din grundlæggende ret til at starte virksomhed, som jeg tror de fleste af os er enige om også er en god ting at have ret til i Danmark, og hvis det er, fordi private selskaber kan sige nej til, at du overhovedet kan komme i gang, så må man jo have et offentligt alternativ.

Der er flere, der har nævnt, at vi skulle sætte os sammen i udvalget og lave en beretning, og normalt er jeg faktisk en sådan ret pragmatisk person og vil gerne se nogle resultater, og det vil jeg selvfølgelig også gerne her, men jeg er på ingen måde interesseret i at lave en beretning, som bare igen skal sparke noget til hjørne og sige, at vi er enige om det her, og som skal fungere som et figenblad. Altså, hvis vi skal lave en beretning, og nu siger jeg det bare helt åbent, skal det fuldstændig eksplicit være bundet op på, at vi har en aftale inden for et bestemt tidspunkt, og at det skal indholde det og det, sådan at alle dem, der står derude og venter, ved, at det bliver til virkelighed. Tak.

Kl. 17:28

Formanden (Søren Gade):

Tak for det. Der er en enkelt kort bemærkning, nej, der er to. Hr. Lars-Christian Brask, Liberal Alliance.

Kl. 17:28

Lars-Christian Brask (LA):

Ja, og det er tilbage til det her med den basale konto. Der er ikke noget, der bare er basalt, for der er tilknyttet alle mulige servicer til en, skal vi kalde det basal konto, og det påfører altså bankerne nogle store omkostninger. Og der er ingen bank, der siger nej til at indgå en aftale, hvis der er en forretning i det, og hvis ikke man har kunnet få en konto som erhvervsdrivende i coronatiden, er det nok, fordi man ikke har været erhvervsdrivende.

Kl. 17:29

Formanden (Søren Gade):

Ordføreren.

Kl. 17:29

Lisbeth Bech-Nielsen (SF):

Præcis den samme diskussion havde vi, dengang man ikke havde ret til en konto, og lige pludselig gik det op for de fleste, at hov, det er faktisk ret svært at være borger i Danmark uden at have en konto. Så det, at man kunne nægte det inden for en privat infrastruktur, og at folk ikke havde noget alternativ, gjorde jo, at vi rent faktisk ændrede loven, så man fik ret til en basal indlånskonto.

Det var, fordi man sagde: Du kan simpelt hen ikke være borger i Danmark uden den ret. Vi havde præcis den samme diskussion; du kan ikke, i mange tilfælde, starte din egen virksomhed uden en erhvervskonto, så jeg kan ikke se, hvad forskellen er overhovedet.

Kl. 17:30

Formanden (Søren Gade):

Hr. Lars-Christian Brask.

Kl. 17:30

Lars-Christian Brask (LA):

Man kan jo godt få et cvr-nummer uden at have en bankkonto, men der er stadig væk lang vej fra cvr-nummer til bankkonto. Det er blot sagt som en kommentar.

Kl. 17:30

Formanden (Søren Gade):

Ordføreren.

Kl. 17:30

Lisbeth Bech-Nielsen (SF):

Tak. Det er der, og derfor skal man jo også kunne godtgøre over for sin bank, at man har reelle hensigter, at man har en legitim forretning, og at man har styr på sin økonomi – dvs. alt det, som man, altså de erhvervskunder, der så får en erhvervskonto, jo i forvejen skal godtgøre i dag.

Så det skal man selvfølgelig godtgøre. Det er helt klart. Det siger sig selv. Og det er rigtigt, at der er mange banker, der afviser, fordi de ikke kan se en forretning i det her og nu, men så mister vi jo bare rigtig meget talent, altså hvis vi siger, at det er acceptabelt.

Kl. 17:31

Formanden (Søren Gade):

Hr. Per Husted, Socialdemokratiet.

Kl. 17:31

Per Husted (S):

Det bliver nok mere kommentaragtigt. Jeg synes egentlig, det er vigtigt, at det, vi siger, er ordentligt. Nu sagde den tidligere erhvervsminister, som jo ikke er til stede i dag og ikke har mulighed for at forsvare sig, faktisk ganske klart og tydeligt i den pressemeddelelse, der blev henvist til, at gode og sunde virksomheder skal have ret til at få en erhvervskonto.

Det er ikke den udlægning, jeg hører ordføreren komme med i den sidste del af sin tale. Så jeg synes egentlig, det er meget vigtigt at få præciseret det og så have respekt for, at når det hedder gode og sunde virksomheder, så er der netop behov for de undersøgelser, der er blevet talt om. Man kan godt kritisere tidshorisonten og sådan noget, men jeg synes, det er vigtigt, at man lige har den pointe med. Vil ordføreren ikke respektere det ønske?

Kl. 17:31

Formanden (Søren Gade):

Ordføreren.

Kl. 17:31

Lisbeth Bech-Nielsen (SF):

Men der står jo netop i beslutningsforslaget, at pengeinstitutter skal kunne afvise kunder ved mistanke om hvidvask eller lignende, og det er, hvis man ikke vil levere de nødvendige dokumenter eller dokumentation for, at man har en legitim forretning. Det er klart, at det er helt de samme muligheder, man har for at afvise. Det bliver der overhovedet ikke ændret på. Det kunne man godt putte flere ord på, men jeg synes faktisk, det står ret centralt i forslaget her.

Mit problem er ikke, om det måske lige tager et par måneder ekstra. Mit problem er, at der ikke er tillid til, at der inden for en overskuelig tidshorisont kommer en rimelig model. For jeg har ikke den erfaring fra de senere år til at tro på, at der inden for en kort tidshorisont kommer en god model, der sikrer en ret til erhvervsdrivende til at få en konto, hvis man har en legitim og sund forretning.

Kl. 17:32

Formanden (Søren Gade):

Hr. Per Husted.

Kl. 17:32

Per Husted (S):

Tak for præciseringen. Jeg håber da også, at ordføreren har hørt, at der er gode ting i gang, og at man ikke nødvendigvis kun skal se det her isoleret. Det er jo et spørgsmål om at skabe hele rammen for små og mellemstore virksomheder og have respekt for de gode og sunde virksomheder, vi selvfølgelig primært har fokus på. Så jeg vil egentlig gerne takke for, at ordføreren her til sidst lige præciserede igen, at det var de gode og sunde virksomheder. For det fremgik ikke af talen.

Kl. 17:33

Formanden (Søren Gade):

Fru Karina Adsbøl, Danmarksdemokraterne.

Kl. 17:33

Karina Adsbøl (DD):

Tak for det. Nu ved jeg godt, at det her forslag handler om erhvervskonto, men jeg tænker også, at ordføreren er bekendt med, at der har været nogle udfordringer med basale konti i forhold til nogle af de mest sårbare mennesker. Så jeg tænker, at det vel også – så vidt jeg husker – er noget, SF har interesse i. Men kan ordføreren ikke bekræfte, at der også er nogle udfordringer i forhold til den del?

Kl. 17:33

Formanden (Søren Gade):

Ordføreren.

Kl. 17:33

Lisbeth Bech-Nielsen (SF):

Det er helt rigtigt, og jeg ved, at det er noget, ordføreren går meget op i – netop socialt udsattes rettigheder på det her område – og det er noget, der har været diskuteret længe.

Jeg vil faktisk rose en bank som Danske Bank, som jeg ved gør en indsats for at få givet folk på kanten sådan en konto – hjemløse og andre, som har brug for noget hjælp til at få en konto, eller som ikke nødvendigvis har den dokumentation, som ellers er påkrævet. Men der er rigtig mange, der oplever problemer med det. Det har vi hørt fra socialrådgivere og fra folk, der arbejder med udsatte, og det er noget, som vi fortsat skal få gjort noget ved. Men jeg synes også, det hører med til historien, at der faktisk er nogle banker, der gør en særlig indsats for at prøve at hjælpe nogle af de mennesker, der ikke lige passer ind.

Kl. 17:34

Formanden (Søren Gade):

Fru Karina Adsbøl.

Kl. 17:34

Karina Adsbøl (DD):

Det er selvfølgelig dejligt, at der er nogle banker, der gør det. For jeg har jo også fået eksempler på, at ældre medborgere, som ikke lige har kunnet fremvise et billed-id, nær var blevet smidt ud af banken, netop fordi man ikke kunne fremvise et billed-id, fordi man ikke havde fået generhvervet sit kørekort, fordi man jo havde alderen imod sig. Så der er jo faktisk indimellem nogle udfordringer på det område. Men tak for debatten.

Kl. 17:35

Formanden (Søren Gade):

Ordføreren.

Kl. 17:35

Lisbeth Bech-Nielsen (SF):

Selv tak. Uden på nogen måde at være specielt meget vidende om det på socialområdet – det ved spørgeren jo meget mere om – mener jeg også, at man har diskuteret andre former for id-kort til udsatte borgere, til ældre og til nogle, hvor det måske ikke er oplagt, at de har en almindelig type id. Jeg tror først og fremmest, det handler om udsatte borgere, men det er helt klart noget, vi skal se på.

Kl. 17:35

Formanden (Søren Gade):

Hr. Pelle Dragsted fra Enhedslisten.

Kl. 17:35

Pelle Dragsted (EL):

Tak for det. Det er ikke for at indgå en lang debat om, hvad den tidligere erhvervsminister har sagt – hr. Simon Kollerup, som jeg i øvrigt synes var en udmærket erhvervsminister, så det er sagt i al respekt – men hvis man nu læser fra den pressemeddelelse, som blev udsendt i forbindelse med den her aftale, man indgik, så fremgår det:

»En bankkonto er helt nødvendig for at drive virksomhed i dagens Danmark, hvor der bl.a. er krav om at have en Nemkonto. Men danske iværksættere og mindre virksomheder har i flere tilfælde oplevet at få nej i banken, når de spørger om en erhvervskonto til at få gang i drømmevirksomheden. For at styrke virksomhederne foreslår regeringen nu sammen med SF at ændre reglerne, så virksomheder får ret til at få en erhvervskonto. Det betyder, at bankerne fremover har pligt til at oprette en konto til gode og sunde virksomheder, der ønsker det.« Og så fortsætter det ellers.

Jeg synes ikke, der er nogen tvivl om, hvad det var, der blev aftalt dengang. SF havde fremsat et forslag, og der var flertal for det. Man var så venlig at trække forslaget, fordi man fik et løfte om, at nu ville det her blive gennemført, selvfølgelig på en fornuftig måde. Det er jo derfor, der er en frustration, som jeg synes er helt forståelig. Det skal ikke ligge hr. Simon Kollerup til last, men det er altså sådan, historien er.

Kl. 17:36

Formanden (Søren Gade):

Ordføreren.

Kl. 17:36

Lisbeth Bech-Nielsen (SF):

Ja, det er korrekt.

Kl. 17:36

Formanden (Søren Gade):

Tak for det. Der er ikke yderligere bemærkninger, så vi siger tak til ordføreren for forslagsstillerne, fru Lisbeth Bech-Nielsen.

Der er ikke flere, der har bedt om ordet, og derfor er forhandlingen sluttet.

Jeg foreslår, at forslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 17:37

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes på tirsdag den 18. april 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der vil fremgå af Folketingets hjemmeside.

God weekend.

Mødet er hævet. (Kl. 17:37).


35. møde

Fredag den 17. marts 2023 kl. 10.00

Dagsorden

1) Spørgsmål om fremme af forespørgsel nr. F 7:

Forespørgsel til indenrigs- og sundhedsministeren om prioriteringen i sundhedsvæsenet.

Af Lotte Rod (RV) og Martin Lidegaard (RV).

(Anmeldelse 15.03.2023).

Kl. 10:00

Meddelelser fra formanden

Den fg. formand (Erling Bonnesen):

Mødet er åbnet.

I dag er der følgende anmeldelser:

Morten Messerschmidt (DF) m.fl.:

Beslutningsforslag nr. B 59 (Forslag til folketingsbeslutning om stop for optagelse af muslimske lande i EU).

Peter Kofod (DF) m.fl.:

Beslutningsforslag nr. B 70 (Forslag til folketingsbeslutning om nedsættelse af registreringsafgiften).

Mikkel Bjørn (DF) m.fl.:

Beslutningsforslag nr. B 86 (Forslag til folketingsbeslutning om ændring af reglerne for børns automatiske erhvervelse af dansk statsborgerskab og erhvervelse af statsborgerskab som biperson) og

Beslutningsforslag nr. B 106 (Forslag til folketingsbeslutning om nedlæggelse af Statens Kunstfond og oprettelse af en kulturpulje, der styrker dansk nationalidentitet og historie).

Lars-Christian Brask (LA) m.fl.:

Beslutningsforslag nr. B 87 (Forslag til folketingsbeslutning om at afskaffe forbuddet mod anpartsselskabers brug af crowdfunding).

Lisbeth Bech-Nielsen (SF) og Signe Munk (SF):

Beslutningsforslag nr. B 88 (Forslag til folketingsbeslutning om at indskrive klima- og naturhensyn i Nationalbankens mandat) og

Beslutningsforslag nr. B 89 (Forslag til folketingsbeslutning om at tilføje et klimamandat til Finanstilsynets formål).

Franciska Rosenkilde (ALT) m.fl.:

Beslutningsforslag nr. B 90 (Forslag til folketingsbeslutning om oprettelse af en plantebaseret kokkeuddannelse).

Steffen W. Frølund (LA) m.fl.:

Beslutningsforslag nr. B 91 (Forslag til folketingsbeslutning om nedsættelse af en kommission vedrørende anvendelse af atomkraft i Danmark).

Sólbjørg Jakobsen (LA) m.fl.:

Beslutningsforslag nr. B 92 (Forslag til folketingsbeslutning om afskaffelse af måltal og politik for kønssammensætningen i ledelser og bestyrelser).

Helene Liliendahl Brydensholt (ALT) m.fl., Rosa Lund (EL) m.fl. og Christian Friis Bach (RV):

Beslutningsforslag nr. B 93 (Forslag til folketingsbeslutning om at sikre en forlængelse af særloven for evakuerede afghanere).

Brigitte Klintskov Jerkel (KF) m.fl., Susie Jessen (DD) m.fl., Trine Pertou Mach (EL), Zenia Stampe (RV) og Sascha Faxe (ALT):

Beslutningsforslag nr. B 94 (Forslag til folketingsbeslutning om at ophæve arealreservationerne i den sydlige del af Ring 5-transportkorridoren og opgive planen om en Ring 5-motorvej).

Mette Abildgaard (KF), Sofie Lippert (SF), Kenneth Fredslund Petersen (DD), Jette Gottlieb (EL), Martin Lidegaard (RV), Mette Thiesen (DF) og Helene Liliendahl Brydensholt (ALT):

Beslutningsforslag nr. B 95 (Forslag til folketingsbeslutning om at ophæve arealreservationer og planer om en motorvej i Ring 5-transportkorridoren i Nordsjælland).

Karina Adsbøl (DD) m.fl.:

Beslutningsforslag nr. B 96 (Forslag til folketingsbeslutning om at forbedre retstilstanden for mindreårige i retssager anlagt af barnets værge).

Jette Gottlieb (EL) m.fl.:

Beslutningsforslag nr. B 97 (Forslag til folketingsbeslutning om forbud mod import og salg af nye fossilbiler fra 2025).

Rosa Lund (EL), Karina Lorentzen Dehnhardt (SF), Steffen Larsen (LA) og Torsten Gejl (ALT):

Beslutningsforslag nr. B 98 (Forslag til folketingsbeslutning om et forsøg med kontrolleret salg af cannabis i en 5-årig prøveperiode).

Alex Ahrendtsen (DF) m.fl.:

Beslutningsforslag nr. B 99 (Forslag til folketingsbeslutning om principper for Forsvarets bemanding).

Karina Lorentzen Dehnhardt (SF) m.fl.:

Beslutningsforslag nr. B 100 (Forslag til folketingsbeslutning om oprettelse af en partnerdrabskommission) og

Beslutningsforslag nr. B 101 (Forslag til folketingsbeslutning om at indføre en selvstændig bestemmelse om drugging i straffeloven).

Torsten Gejl (ALT) m.fl.:

Beslutningsforslag nr. B 102 (Forslag til folketingsbeslutning om at udarbejde en model til en dansk forvaltningsdomstol).

Helene Liliendahl Brydensholt (ALT) m.fl.:

Beslutningsforslag nr. B 103 (Forslag til folketingsbeslutning om at udarbejde en mere fleksibel model for tilskud til pasning af eget barn med mulighed for supplerende indkomst).

Susie Jessen (DD) m.fl.:

Beslutningsforslag nr. B 104 (Forslag til folketingsbeslutning om et øget kørselsfradrag i yderkommuner og på visse øer).

Marianne Bigum (SF) og Carl Valentin (SF):

Beslutningsforslag nr. B 105 (Forslag til folketingsbeslutning om et styrket og aktivt tilsyn på miljø- og naturområdet).

Lotte Rod (RV) og Martin Lidegaard (RV):

Beslutningsforslag nr. B 107 (Forslag til folketingsbeslutning om nedsættelse af en trivselskommission for det gode børne- og ungdomsliv).

Charlotte Broman Mølbæk (SF) m.fl.:

Beslutningsforslag nr. B 108 (Forslag til folketingsbeslutning om forenkling af reglerne om tabt arbejdsfortjeneste).

Nick Zimmermann (DF) m.fl.:

Beslutningsforslag nr. B 109 (Forslag til folketingsbeslutning om Den Europæiske Menneskerettighedskonvention).

Titlerne på de anmeldte sager vil fremgå af www.folketingstidende.dk (jf. ovenfor).

Det eneste punkt på dagsordenen er:

1) Spørgsmål om fremme af forespørgsel nr. F 7:

Forespørgsel til indenrigs- og sundhedsministeren om prioriteringen i sundhedsvæsenet.

Af Lotte Rod (RV) og Martin Lidegaard (RV).

(Anmeldelse 15.03.2023).

Kl. 10:03

Den fg. formand (Erling Bonnesen):

Hvis ingen gør indsigelse mod fremme af denne forespørgsel, betragter jeg Tingets samtykke som givet.

Det er givet.

Kl. 10:04

Meddelelser fra formanden

Den fg. formand (Erling Bonnesen):

Der er ikke mere at foretage i dette møde.

Folketingets næste møde afholdes på tirsdag den 21. marts 2023, kl. 13.00.

Jeg henviser til den dagsorden, der fremgår af Folketingets hjemmeside. Jeg skal øvrigt henvise til ugeplanen, der fremgår af Folketingets hjemmeside.

Mødet er hævet. (Kl. 10:04).
